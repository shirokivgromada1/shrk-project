---
title: >-
  Другий дім. Як сім’ї зі статусом ВПО починають життя з нуля у Широківській
  громаді
image: /uploads/news/social-sphere/30.png
templates:
  - category: content/newsCategories/social_sphere.md
    _template: category
pubDate: 2023-11-05T10:01:00.000Z
hideNews: false
---

Широківська громада надала прихисток жінкам, чоловікам та дітям з 11 областей України з 226 населених пунктів.

Наразі понад 8000 людей зі статусом ВПО зареєстровані на території громади станом на листопад 2023 року. Доля підкинула їм непросте завдання — залишити свій дім та почати життя спочатку у новому місці. А що потрібно людині, щоб повернути собі відчуття дому? Рідні люди поруч, гідні умови для зростання їхніх дітей, оселя, де можна почувати себе у безпеці та діло, яким можна зайнятись та відірватися від думок про пережитий стрес. Як всі ці потреби мешканцям зі статусом ВПО допомагає закривати Широківська громада розглянемо у цьому матеріалі.

#### ПРАВИЛЬНА ОРГАНІЗАЦІЯ

Усі ідеї, проєкти та ініціативи, які ви побачите у цьому дописі — лише побіжний огляд великого обсягу робіт, який проводить Широківська громада в рамках реалізації «Програми надання підтримки внутрішньо переміщеним та/або евакуйованим особам у зв’язку з введенням воєнного стану на 2023 рік», яка була ухвалена рішенням сільської ради. 

Впровадження програми передбачає розв’язання багатьох питань з закриття нагальних потреб нових жителів Широківської громади, але в першу чергу сприяє органічній інтеграції ВПО в суспільне життя.

&#x9;Від перших днів повномасштабної війни Широківська громада активно включилась у процес допомоги вимушеним переселенцям. Важливу роль в організації роботи зіграли хаби — центри діяльності, які допомагають координувати роботу, пов'язану з різними задачами. Наприклад, за ініціативи сільського голови Дениса Коротенко оперативно був створений гуманітарний хаб, у якому на волонтерських засадах отримували, розвантажували, сортували, фасували та доставляли гуманітарну допомогу працівники громади та залучені волонтери з числа місцевих жителів. 

Також хаби стають важливим місцем для обговорення ідей та проєктів з облаштування життя вимушено переміщених осіб. Таким місцем став і нещодавно відкритий «Хаб соціальної згуртованості»,  створений в рамках проєкту «Підвищення спроможності місцевих громадських організацій для стійкої інтеграції ВПО та впроваджений Асоціацією учасницького розвитку громад. На сьогодні у громаді працює ще низка хабів від фонду «Посмішка UA», Міжнародної організації з міграції та безпечний простір для жінок від ГО “Укрпростір”. 

Такі центри допомоги з радістю готові прийняти нових активних жителів громади, які готові доєднатись до роботи з розбудови нашої спільноти.

#### ДОПОМОГА ПОРУЧ

&#x9;Як з’являлись перші нові жителі громади у розпал повномасштабного вторгнення пам’ятає головний спеціаліст відділу соціального захисту Наталя Малишкіна. І першочергові потреби у цих людей були геть не матеріальними:

— Вже 24 лютого до громади почали прибувати перші люди, які їхали якомога далі від війни. В перші місяці повномасштабного вторгнення команда Широківської громади включно з фахівчинями відділу соціального захисту Широківської громади працювали без вихідних, щоб зареєструвати новоприбулих, надати їм гуманітарну допомогу, консультаційні послуги та просто заспокоїти й підтримати. У той час цим людям потрібно було, щоб їх просто вислухали та підбадьорили.

Після перших втішних слів та реєстрації на новому місці у нових жителів Широківської громади починався шлях до розбудови їхнього другого дому. Перші кроки на цьому шляху — переконатись, що є чим втамувати голод та чим привести себе в порядок. З найперших днів повномасштабного вторгнення КУ «Центр соціальних послуг Широківської громади» організували і розвозили по селах гуманітарну допомогу для всіх людей, які потрапили в складні життєві обставини.

— Ми не  чималу роботу з підтримки жителів зі статусом ВПО. — розповідає директор КУ «Центр соціальних послуг Широківської громади» Дмитро Лук’яненко.

Велика кількість новоприбулих вимагала такої самої кількості гуманітарної допомоги для задовільнення всіх потреб. Тут на допомогу прийшли такі організації як БФ «Менонітський Центр», БФ «Посмішка ЮА», ГО «За Розвиток», Запорізький обласний гуманітарний штаб, Гуманітарний волонтерський штаб м.Запоріжжя, Українська Волонтерська Служба, НТМС «Giz», ДФ«UNICEF», БО «БФ «ADRA Україна», ГО «Project HOPE», ГО «Americares», БФ «Український жіночий фонд», «Восток-SOS», ГО «World Central Kitchen», БО «Фонд Ріната Ахметова», ГО «HEKS EPER», НГО «Норвезька рада у справах біженців в Україні», БФ «КАРІТАС» та інші організації, які повсякчасно допомагають жителям громади, та надають «пакунки добра» — гуманітарні харчові та гігієнічні набори. 

Ми перерахували не всі організації, які підключились до допомоги, але вдячні абсолютно всім, хто долучився. Загалом громада співпрацює з більш ніж 80 міжнародними, всеукраїнськими та локальними благодійними фондами та іншими організаціями для забезпечення жителів зі статусом ВПО речами першої потреби.

За майже два роки з початку повномасштабного вторгнення чинний гуманітарний хаб обробив 500 000 тонн гуманітарної допомоги, наданої партнерами.

#### НАДІНІ СТІНИ

Тож, тепер поговоримо про те, без чого неможливо уявити дім. Про надійні стіни, які дають притулок. Такі стіни для вимушених переселенців знайшлись у Широківській громаді та проводяться активні роботи для того, щоб їх стало ще більше.

На сьогодні у громаді вже існують та активно експлуатуються два місця компактного проживання для ВПО. Також відремонтовано та віддано у користування три квартири у Малишівці. Та на цьому не зупиняємось.

Роботи з облаштування житла для нових мешканців громади ведуться й досі. Наразі проходить ремонт у п’яти житлових приміщеннях. 

З них чотири — житлові приміщення у Миколай-Полі. Зараз ремонтні бригади працюють там над внутрішнім оздобленням, зовнішнім утепленням, ремонтом сходових клітин та облаштуванням інженерних мереж. Закінчити з ремонтом планують у кінці цього року.

Ще одне помешкання у Дніпрельстані також знаходиться на фінальній стадії ремонту та зовсім скоро відчинить свої двері для нових мешканців.

#### ВІДВОЛІКТИСЬ ВІД ТРИВОГ ЗА РОБОТОЮ

У такій великій громаді, як Широківська, завжди знайдеться робота. Знають про це і наші нові мешканці, які хочуть стати корисними членами нашої спільноти та використати свої професійні навички задля спільного добробуту.

Саме тому 65 мешканців громади зі статусом ВПО були влаштовані на роботу за підтримки керівників сільгосппідприємств та фермерів Широківської громади.

Також КНП «Клініка «Сімейний лікар» Широківської громади прийняла на роботу трьох лікарів з-поміж ВПО, які переїхали до нас в громаду разом зі своїми родинами.

І ось ще трохи робочої статистики: з лютого 2023 року, співпрацюючи з Запорізьким Центром зайнятості, влаштовано на тимчасові суспільно корисні роботи 42 особи ВПО. 

— Коли ми виїжджали з рідного села Каїри, що на Херсонщині, думали, що повернемось через місяць. Довелось виїхати, бо ворог відступав до нашого села з Херсона і з кожним днем їх ставало більше. Ми з чоловіком дізнались, що вони планують вивозити дітей у новий навчальний заклад, а моя дитина якраз вчиться у школі, я не хотіла, щоб її забирали. Тому ми написали на роботі заяву на відпустку і вирішили на деякий час виїхати з дитиною, але поки були на підконтрольній Україні території, дізнались, що нас за новими правилами окупантів звільнили з посад. Тож вирішили, що сенсу повертатись вже немає і з серпня 2022 року ми знаходимось в Запорізькій області. Майже відразу почали шукати роботу. Не всі охоче беруть на роботу людей зі статусом ВПО. Коли їхала на співбесіду до клініки «Сімейний лікар» особливих сподівань вже не було, але все склалося найкращим чином. Якраз звільнялась дівчина з посади медсестри, також з Херсонщини — поверталась у своє рідне деокуповане селище. І мене взяли на її місце. Зараз робота — це мій порятунок від поганих думок. Мій брат вже вдруге поранений, чоловіка призвали на службу. Дуже хвилююсь за них, а робота допомагає відволіктись. — розповідає працівниця «Клініки «Сімейний лікар» Наталія.

#### НАШЕ МАЙБУТНЄ — ДІТИ

Ну а поки батьки на роботі, дітьми готові опікуватись освітні заклади Широківської громади. Школи готові взяти на навчання дітей з-поміж ВПО і наразі 99 таких діток навчаються  у закладах загальної середньої освіти громади.

— Наші освітні заклади раді приймати на навчання дітей зі статусом ВПО, які наразі проживають на території громади. Не дивлячись на те, що зараз діє дистанційний формат проведення уроків, діти мають змогу у вільний час проводити дозвілля, соціалізуватись та заводити дружбу з учнями наших шкіл. Налагодження таких зв’язків позитивно впливає на освітній процес дітей, які і так знаходяться у постійному стресі через різку зміну життєвих обставин. Також батьки дітей зі статусом ВПО можуть отримувати очні консультації у фахівців навчальних закладів Широківської громади та технічне устаткування, якщо воно необхідно дитині для навчання. — розповідає Денис Іваніченко, начальник відділу освіти Широківської громади.

Окрім навчання, Широківська громада дає можливості дітям зі статусом ВПО насичено та з користю проводити своє дозвілля. Розважально-навчальні програми для дітей складають та впроваджують працівники освітнього та культурного сектору громади. 

Також благодійні організації «Менонітський фонд», «Посмішка ЮА», ГО «За Розвиток», «Укрпростір», «Центр соціального розвитку «МІСТ», «Восток-SOS», Центр соціальної підтримки «Ресурс», БО «Фонд Ріната Ахметова», «Харківська обласна молодіжна асоціація «Освічена ініціатива», «СТЕП», GIZ, УВКБ ООН в Україні, «Карітас Маріуполь», «Карітас Запоріжжя», «Карітас Україна» та інші в партнерстві з громадою проводять благодійні заходи для дітей та батьків. 

— Цікаве та активне дозвілля допомагає дітям відволіктись від сьогоденних реалій війни та спрямувати свою енергію у продуктивне русло. Своєю діяльністю ми нагадуємо дітям та їх батькам, що розваги та навчання — це необхідні процеси для гармонійного розвитку та зростання малечі, на які потрібно звертати увагу і якими потрібно займатись не дивлячись на складні умови. Саме тому ми, як активна громада, ведемо постійну роботу з організації та проведення подібних психосоціальних та розвантажувальних заходів і бачимо, що охочих долучитись до них дуже багато серед усіх жителів Широківської громади. — розповідає заступниця директорки КУ «Центр культури та дозвілля, сім'ї, молоді, спорту та туризму» Широківської сільської ради Анастасія Якубіна.

З початку травня 2022 року і на сьогодні у громаді було проведено 407 подібних заходів, які відвідали більш ніж 9 000 мешканців Широківської громади в тому числі й ті, які знаходяться у статусі ВПО.

#### ПСИХОЛОГІЧНА ПІДТРИМКА

На новому місці, навіть маючи всі зручності для комфортного життя, все одно будеш почувати себе погано, якщо наслідки стресу досі дають про себе знати. А у людей, які вимушено покинули свої рідні домівки є причини для стресу та поганого настрою.

З цими наслідками також борються у Широківській громаді. Зараз у нашій спільноті активно впроваджується новий проєкт з підтримки ментального здоров’я «Жити зараз», що реалізується громадською організацією «За розвиток» в партнерстві з Центром соціальної підтримки «Ресурс» за підтримки україно-швейцарського проєкту «Психічне здоров'я для України». Ініціатива спрямована на розв’язання таких питань:

• Як жителям громади навчитись дослуховуватись до себе, справлятись зі стресом та просити по допомогу фахівця у випадках, коли вони не можуть справитись з ним самостійно.

• Як справлятись зі стресом військовослужбовцям, демобілізованим громадянам та їх сім’ям.

• Як зробити психологічну підтримку доступною для всіх жителів громади.

Також команда психологів з благодійних фондів «Посмішка ЮА», «Центр соціального розвитку «МІСТ», «Восток-SOS» та громадської організації «Українська асоціація психотерапевтів та бізнес-тренерів» постійно проводять спільні та окремі консультації для мешканців громади. 

Основна увага в діяльності психологів спрямована на психологічний супровід дітей, підлітків, та їхніх родин, які змушені через війну залишити свої домівки. &#x9;

На цей момент для жителів громади зі статусом ВПО вже проведено 259 заходів для підтримки ментального здоров’я, які відвідали 6 475 учасників.

Також триває робота з створення програми «Підтримка ментального здоров’я мешканців Широківської сільської територіальної громади Запорізького району Запорізької області», в якій передбачено проведення систематичних заходів з психологічної підтримки внутрішньо переміщених осіб.

#### АКТИВНА ІНТЕГРАЦІЯ

Робота з облаштування життя сімей ВПО на території громади ведеться постійно. До великого обсягу вже діючих ініціатив постійно додаються нові. У вересні-жовтні такими проєктами стали відкриття  «Хабу соціальної згуртованості» та запуск проєкту з підтримки  ментального здоров’я «Жити зараз».

Ці проєкти точно не останні. У команди Широківської громади є ще багато планів та ідей для втілення, щоб створити комфортний осередок для кожного жителя нашої спільноти. Але ця робота не буде на 100% ефективною, якщо до неї активно не долучаться нові мешканці нашої громади. 

Чому мешканцям  Широківської громади зі статусом ВПО треба активно долучитися до суспільного життя громади пояснює заступниця голови Широківської громади Ольга Ставицька:

— У питанні адаптації мешканців зі статусом ВПО команда Широківської громади зайняла дуже проактивну позицію. Ми намагаємось опрацьовувати всі їх потреби, але у такий спосіб, щоб вони відчули себе повноцінними членами нашої спільноти. Для цього проводиться дуже масштабна робота і все, що ми хочемо у відповідь — отримати від наших нових жителів декілька кроків на зустріч нашим ініціативам. Спитати за доступні вакансії, прийти на зустріч у хаб, проговорити свої проблеми та потреби. Це перші кроки, які поступово будуть знайомити наших нових жителів з тим, як влаштовано життя громади, спонукати подавати свої ініціативи та ідеї, працювати та розвиватись у громаді. Також це дозволить нам краще розуміти їхні потреби та можливості, які можуть реалізовуватись у нашій спільноті.

Для того, щоб ця комунікація відбувалась і була ефективною, у Широківській громаді була створена «Рада ВПО», яка охоче приймає усіх активних жителів зі статусом вимушеного переселенця. Також, для зручності спілкування, була створена група у Viber — «Нові жителі Широківської громади», яка курується заступницею голови Ольгою Ставицькою.

Запрошуємо нових жителів громади приєднуватися до цих товариств, активно долучатися до суспільного життя у Широківській громаді та використовувати всі надані можливості задля власного розвитку та успішної інтеграції. Разом ми зможемо все!




