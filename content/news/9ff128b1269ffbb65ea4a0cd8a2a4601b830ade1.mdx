---
title: Кроки для оцінки прозорості бюджетних процесів
image: /uploads/ocin_prozor_budget_15.10.png
templates:
  - category: content/newsCategories/economics.md
    _template: category
pubDate: 2024-10-15T10:44:00.000Z
hideNews: false
---

10 жовтня в Широківській територіальній громаді Запорізької області відбулася важлива зустріч в межах проєкту «Протидія корупції та впровадження доброчесності в територіальних громадах». Проєкт реалізується Громадським Партнерством «За прозорі місцеві бюджети!» спільно з ГО «Центр політичних студій» у межах Програми DOBRE, що фінансується USAID. Метою проєкту є підвищення прозорості бюджетних процесів та впровадження доброчесних практик у місцевому врядуванні.

![](</uploads/ocin_prozor_budget_15.10 (2).png>)

На зустрічі були присутні заступниця сільського голови Марина Юдіна, головна спеціалістка фінансового відділу Тамара Савченко, менеджерка з регіонального розвитку КУ «Агенція розвитку Широківської громади» Дар'я Кишка, головна спеціалістка відділу архітектури та містобудування Марія Гурбич, фахівчиня з публічних закупівель Ірина Макаренко, а також інші представниці структурних підрозділів Широківської сільської ради.

Експертка проєкту Олена Ніжельська розповіла про ключові етапи впровадження ініціативи, акцентуючи на важливості доброчесності та прозорості в управлінні громадськими фінансами. Вона наголосила: «Відкритість бюджетних процесів не тільки сприяє кращому управлінню, але й дає жителям можливість брати участь у прийнятті важливих рішень, які безпосередньо впливають на їхнє життя».

![](</uploads/ocin_prozor_budget_15.10 (1).png>)

Заступниця сільського голови Марина Юдіна також поділилася своїми думками: «Широківська громада завжди відкрита до нових підходів і готова співпрацювати для впровадження практик доброчесності. Важливо, щоб жителі мали змогу бачити, як ефективно використовуються ресурси громади, і відчували свою залученість у ці процеси».

Під час зустрічі учасники та учасниці намітили спільні кроки для оцінки прозорості бюджетних процесів та окреслили майбутню співпрацю з експертами проєкту, що передбачає впровадження рекомендацій для підвищення відкритості та доброчесності в громаді.

Протягом року громадам-учасницям проєкту, зокрема Широківській громаді, буде надано технічну підтримку, а також проведено навчання для представників місцевої влади та громадськості щодо покращення прозорості бюджетів, проведення антикорупційної експертизи та моніторингу.

Проєкт «Протидія корупції та впровадження доброчесності в територіальних громадах» організовано Громадським Партнерством «За прозорі місцеві бюджети!» спільно з ГО «Центр політичних студій» в межах Програми «Децентралізація приносить кращі результати та ефективність» (DOBRE).

Програма USAID «Децентралізація приносить кращі результати та ефективність» (DOBRE) – це дев’ятирічна програма, що виконується Глобал Ком’юнітіз (Global Communities) та фінансується Агентством США з міжнародного розвитку (USAID). 

Програма DOBRE тісно співпрацює зі 100 територіальними громадами (ТГ) у десяти областях України, щоб допомогти їм реалізувати переваги та справитися із викликами, які приносить децентралізація.

Програма DOBRE надає технічну та матеріальну підтримку ТГ задля допомоги їм здійснювати урядування відкрито та підзвітно; відповідати на потреби громадян; підтримувати активну залученість громадян до прийняття рішень та вироблення політик.
