---
title: >-
  Представники Широківської громади відвідали колег з Дніпропетровської області.
  Частина 2
image: /uploads/129381240817234ї.png
pubDate: 2024-07-11T10:01:03.328Z
hideNews: false
---

Наш таємний агент, він же кореспондент, вирушив у подорож громадами Дніпропетровщини, щоб побачити, як живуть інші представники прифронтових громад. Про першу частину візиту, у Зеленодольську громаду, ми писали тут — [https://shtg.gov.ua/news/cc3576cfb009afa10213a8eca0a0275735384cad?category=%D0%91%D0%B5%D0%B7+%D1%80%D1%83%D0%B1%D1%80%D0%B8%D0%BA%D0%B8](https://shtg.gov.ua/news/cc3576cfb009afa10213a8eca0a0275735384cad?category=%D0%91%D0%B5%D0%B7+%D1%80%D1%83%D0%B1%D1%80%D0%B8%D0%BA%D0%B8)


Наступною зупинкою нашого агента під прикриттям стала Царичанська громада.  Ця громада найстаріша у Дніпропетровській області.

За словами голови Царичанської громади Геннадія Сумського — це найбезпечніша і найчистіша територія в Дніпропетровській області. На відміну від попередньої Зеленодольської громади, Царичанська не зазнавала таких масованих обстрілів. 




### Розвиток медицини у Царичанській громаді

Після об’єднання громади на її баланс перейшла лікарня вторинної ланки. Тож одразу постало питання: як її утримувати? Вихід знайшовся. Керівництво громади домовилося разом із громадами-сусідками про співфінансування. Втім, виділених сусідніми громадами грошей ледь вистачало на заробітну плату та комунальні послуги. Для забезпечення нормального функціонування та надання якісних послуг лікарні вкрай необхідною була заміна застарілого обладнання клініко-діагностичної лабораторії.

![](/uploads/124123.png)


Без сучасної лабораторії клініка не могла б існувати. Тому все обладнання для аналізів допомогли оновити партнери громади — Програма USAID DOBRE. Тепер тут сучасна лабораторія з усім необхідним обладнанням. 


![](/uploads/65341.png)

Також в лікарні розташоване інфекційне відділення. За словами головної лікарки Царичанської центральної лікарні Світлани Погорілої, це єдина лікарня в окрузі, яка має інфекційне відділення на 20 місць. Загалом заклад розрахований на 153 пацієнтів.

До речі, схожа ситуація була і в Широківській громаді. Важко повірити, що Клініка «Сімейний лікар Широківської громади» ще у 2021 році була районним закладом охорони здоров’я, що знаходився на межі закриття. Втім, багато жителів громади потребували цього місця для фахової медичної допомоги. А зараз в цьому закладі працюють справжні професіонали своєї справи, які вчасно можуть надати допомогу та врятувати життя. 




### Як застаріла будівля перетворилась на сучасний діловий центр 

До об'єднання громади Царичанська бібліотека не користувалася великою популярністю серед жителів. Її будівля не була привабливою, а атмосфера не сприяла затишку та бажанню провести час за читанням чи саморозвитком.

Однак, завдяки ініціативі Царичанської громади, ситуація змінюється на краще. Розроблено проєкт нового закладу, який об'єднає в собі чотири напрямки: молодь, знання, бізнес, історія.

Молодь. Тут активні молоді жителі громади можуть знайти гарно провести дозвілля: пограти в настільні ігри, подивитися фільми, пограти на приставці або ж просто приємно провести час компанією. 

Знання. Сучасна бібліотека буде поділена на дві частини — для дітей та дорослих. Записатися може кожен охочий. Всі старі книжки, радянські та російськомовні, були утилізовані. На їхню заміну, завдяки різним фондам та коштам з місцевого бюджету, закупили сучасну україномовну літературу.  До речі, в Широківській громаді теж відбулися книжкові зміни. Більше 3 тисяч сучасних книг було закуплено завдяки фондам та благодійним зборам. 

![](/uploads/4729127.png)

Бізнес: В цьому секторі проходять різні тренінги для активних громадян. 

Історія: В цьому приміщенні розміщений музей селища. Тут зібрані всі пам’ятки історії, які були знайдені на території громади. Від колеса возу до дерев’яного взуття тогочасного жителя. 

![](/uploads/718129123.png)


![](/uploads/512637123.png)

До речі, зараз у Широківській громаді в селі Лукашеве проходить відбудовчий проєкт БУР. Молоді хлопці та дівчата працюють над оновленням музею громади. Тож якщо ви хочете долучитись до цього масштабного проєкту — заповнюйте реєстраційну анкету за посиланням: [https://forms.gle/xgEi4NjQQP33Mu5C9](https://forms.gle/xgEi4NjQQP33Mu5C9)

Ось таким нехитрим способом бібліотека, яка не користувалася попитом та була занедбана, перетворилася на цікаве місце для всіх жителів громади. 

### Розвиток туризму під час війни

Одним з основних напрямків розвитку Царичанської громади до великої війни був туризм. І це не просто так. Краєвиди тут дійсно чудові. Наш спеціальний агент відвідав село Турове. 

Стоячи над кручами Лелії, мимоволі затамовуєш подих. Тут, де колись козаки будували укріплення проти кримських татар, тепер розкинулися мальовничі степові трави, а внизу шумить дубовий гай.

Це місце, оголошене заповідною територією, овіяне легендами та багате на рідкісні рослини. Тут, серед трав, можна знайти червонокнижні види ковили та прибережника, 

Наш агент поділився ексклюзивними деталями подорожі! Журналісти, які побували на екскурсії, мали можливість особисто випробувати найпопулярніший туристичний маршрут. Дехто з них подолав його на байдарках, а інші проїхали на велосипедах.

![](/uploads/3623472634.png)

На додаток до мальовничих краєвидів, гостей також приємно здивував майстер-клас з приготування товчеників - традиційної місцевої страви з тіста, яку подають з м'ясною або сметанною підливою.

Ось так, непомітно для нашого «агента» і закінчилась дводенна подорож Дніпропетровщиною.

Робота Широківської громади із програмою DOBRE

Широківська громада також співпрацює із програмою DOBRE. Представники програми якраз допомагають нашим спеціалістам працювати над Стратегією розвитку Широківської громади. Тому такі поїздки неймовірно важливі. Можна подивитися на успішні практики наших колег, спробувати їх запровадити у нас. 

Але є дещо набагато важливіше за обмін досвідом. Це думка наших жителів. Без вашого голосу просто неможливо створити Стратегію розвитку. Все, що в ній буде прописано — буде робитись саме для наших жителів. 

Тому просимо всіх небайдужих перейти за посиланням, приділити 5 хвилин опитувальнику та залишити свої думки, щодо розвитку нашої громади!

Посилання на опитувальник: [https://shyrokivskatg.webankieta.pl/](https://shyrokivskatg.webankieta.pl/?fbclid=IwZXh0bgNhZW0CMTAAAR21J6fwD1EC7sD7mAnp7kNbOtJzFJd6NDhteA1kkNldfNz9Kxr0H7PLAyo_aem_IQp0fH-GWovt_7EEEUpO6A)

Разом ми зможемо все!

Престур організував Український кризовий медіа-центр у межах Програми USAID DOBRE.










