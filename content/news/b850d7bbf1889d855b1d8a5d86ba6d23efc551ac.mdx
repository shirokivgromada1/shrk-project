---
title: Молодь очолила громаду!
image: /uploads/news/social-sphere/16.jpg
templates:
  - category: content/newsCategories/social_sphere.md
    _template: category
pubDate: 2023-06-01T14:00:00.000Z
hideNews: false
---

До Міжнародного дня захисту дітей в рамках проєкту “Стань успішним в громаді!” ми організували квест “День дублера”. Діти з усіх населених пунктів громади надсилали мотиваційні листи. Кожен з них розчулив і здивував нас, тож обрати лише одного кандидата на кожну посаду було надзвичайно важко. Адже стати на день, наприклад, головою громади, начальником відділу чи генеральним директором лікарні - величезна відповідальність!

Завдяки цьому квесту діти стали ближчими до команди громади, відчули в якому ритмі вона рухається. Ось кілька коментарів наших юних працівників: 

Максим, дублер голови Дениса Коротенка: “Ми були присутні на сесії, на якій обговорювались дуже важливі питання для нашої громади. Після цього поїхали проінспектувати об’єкти будівництва. Вдалось навіть покермувати катком, що вкладає асфальт!”.

Аміна, дублер генерального директора клініки "Сімейний лікар Широківської громади" Ірини Шкабарні: “Мені дуже все сподобалось. Ми ходили на огляд пацієнтів. Завітали також до відділення стоматології. Там якраз лікували зуби. Це було дуже цікаво, бо я хочу пов’язати своє життя із лікарською справою”. 

Денис, дублер начальника відділу контролю та інспектування Євгена Кислухіна: “Мені дуже сподобались два виїзди, на яких я побував. Наше завдання було врегулювати конфліктні ситуації серед жителів. Мені дуже запам’яталось, як один мешканець громади, на якого були скарги, захламиджував під’їзд п’ятиповерхівки, де він живе. Ми провели з ним роз’яснювальну бесіду. Сподіваюсь, що він більше так не буде робити. Хочеться побажати пану Євгену сталевих нервів. Це дуже важка, але цікава робота”.     

І це лише мала частина спогадів нашої крутої молоді, більше чекайте в наступному номері газети “Широківська громада інформує”.

Наша мета, як громади, - розвивати наших дітей, підлітків, робити їхнє життя  різноманітним та наповненим експериментів, нових знань та розвитку. Саме для цього був створений проєкт “Стань успішним в громаді!”. Тож відгуки сьогоднішніх дублерів - підтвердження його ефективності!

Разом ми зможемо все!





