---
title: ПОДОРОЖ ГРОМАДАМИ ЧЕРНІВЕЦЬКОЇ ОБЛАСТІ. ЧАСТИНА 1
image: /uploads/vyzhnytsia (3).png
templates:
  - category: content/newsCategories/international_cooperation.md
    _template: category
pubDate: 2024-09-19T10:28:54.961Z
hideNews: false
---

Хочете дізнатись як живуть громади на сході України? Почитайте новини Широківської громади! Адже ми є однією з громад східної частини Батьківщини. А от що робити, коли нам самим хочеться дізнатись про життя громад на заході України?
В такому разі рекомендуємо подорож до Вижницької та Усть-Путильської громад Чернівецької області. Вони нам точно не чужі, бо разом з нами є партнерами проєкту DOBRE, який допомагає громадам розвиватись та підвищувати рівень життя своїх жителів.

Якщо на подорож у вас часу немає — не страшно. Ми підготували два матеріали про кожну з цих громад. Прочитавши їх ви зрозумієте, що ми, українці, різні, але в той же час такі подібні, об’єднані спільними цінностями та планами!

Тож, розпочнімо подорож з Вижницької громади!


![](</uploads/vyzhnytsia (2).png>)

Вижниця — невеличке місто, яке є центром громади. Тож вона є міською, та, окрім міста, налічує ще дев’ять сіл. «Ворота в Карпати» — таким є головний слоган Вижницької громади, адже саме тут рівнини плавно переходять в гори. Цікавий ландшафт, рекреаційний потенціал та багата буковинська культура — все це дає можливість Вижницькій громаді бути привабливим місцем для життя та відпочинку. Але не тільки на це роблять ставку у громаді. 


Бажання всебічного розвитку цього чарівного місця привело керівництво громади до початку співпраці з Програмою USAID DOBRE у листопаді 2020 року. За цей час спільно було реалізовано 9 проєктів на суму близько 9,5 млн. грн. Про деякі з них ми поговоримо детальніше.

Рекреація та відпочинок

У Вижниці ви знайдете чудові місця для відпочинку, створені природою і людьми. До перших можна віднести мінеральні джерела, які мають оздоровчий ефект. Зі слів спеціалісту відділу ЖКГ Вижницької громади Андрія Романа керівництво громади спеціально вклало кошти в бальнеологічні дослідження, щоб підтвердити цілющі властивості джерел, що знаходяться на території громади.

![](</uploads/vyzhnytsia (3).png>)

А от Вічевий майдан у Вижниці має не просто гарний природній ландшафт, але й сакральне історичне та соціальне значення. Саме на цьому майдані у 1918 році відбулось десятитисячне віче, де,раз і назавжди, виголосили вимогу соборності, яку виборював народ Української держави. 

Разом з Програмою USAID DOBRE Вижницька громада розпочала роботу над проєктом реконструкції майдану в рамках компоненту місцевого економічного розвитку. Запрошені архітектори-дизайнери розробили візуалізацію реконструкції та зонування території Вічового майдану. Різноманітні зони враховували інтереси жителів міста.

«На цьому місці завжди проходило багато спортивних та культурних подій Вижниці. Люди відвідували майдан, щоб відпочити за пікніком. Тож, ми вирішили розвивати ці теми та облаштувати на майдані відповідні зони», — розповідає архітектор громади Василь Настюк.

![](</uploads/vyzhnytsia (1).png>)

Проєкт враховував створення на території Вічевого майдану амфітеатру, дитячого майданчику, гриль-зони та тихої зони для відпочинку на природі. Крім того, у 2022 році Програма USAID DOBRE доставила у Вижницьку громаду мобільну сцену розміром 80 кв. м. і вартістю 400 тис. грн.

Але в цей проєкт внесла свої корективи повномасштабна війна. Наразі реконструкція майдану стоїть на паузі. Адже зараз громада зтикається з геть іншими викликами. Але жителі Вижниці впевнені: як тільки закінчиться війна, проєкт реконструкції майдану обов’язково завершиться і в місті з’явиться нове сучасне місце для традиційного та культурного туризму, проведення фестивалів та сімейного відпочинку.


![](</uploads/vyzhnytsia (9).png>)

Медицина

До слова про нові виклики. Вижницька громада, так само, як і Широківська, стала другим домом для багатьох українців, які вимушено покинули свою домівку. І ми на власному досвіді знаємо, що різке збільшення населення дає додаткове навантаження на медичну галузь громади. Саме тому ми зараз активно працюємо над розбудовою медичних установ, які б задовільнили потреби у медичному обслуговування жителів всіх 35 сіл громади. 

Відтак, лише в 2024 році у Широківській громаді відкрились дві амбулаторії: на [Сонячному](https://shtg.gov.ua/news/30268b1b2828831bd7f511ff5cb8c9f9ee1a8bc8?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0) та у [Широкому](https://shtg.gov.ua/news/c71cebd60c2b9022e2110d0c9bf3d9d690f47346?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0), а також — розпочала роботу нова [модульна лікарня](https://shtg.gov.ua/news/87f767bb11c2e3f230a983a6f6721b0807540573?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0) Клініки «Сімейний лікар». До речі, Брайан Кемпел — керівник Програми «DOBRE» — відвідував будівництво цієї клініки під час візиту у громаду. Детальніше про повний візит ви можете дізнатись у цьому [матеріалі](https://shtg.gov.ua/news/4a3d37fd5e6f3e2f7355e5dfcb4fc518d1cf6e12?category=%D0%9C%D1%96%D0%B6%D0%BD%D0%B0%D1%80%D0%BE%D0%B4%D0%BD%D0%B0+%D1%81%D0%BF%D1%96%D0%B2%D0%BF%D1%80%D0%B0%D1%86%D1%8F).

Медична галузь Вижницької громади також планомірно розвивається. Про роботу в цьому напрямку детальніше розповів генеральний директор Вижницької багатопрофільної лікарні Дмитро Паламарюк:

«На сьогодні ми плануємо об’єднати установи первинної та вторинної медичної допомоги. Це дуже гарне рішення для маленьких громад. Наші пацієнти для отримання будь-яких медичних послуг зможуть прийти в одне місце і не бігати по різним закладам».

![](</uploads/vyzhnytsia (5).png>)

Таке рішення не тільки оптимізує роботу медичного закладу, а й полегшить відвідування медичних спеціалістів жителям гірських сіл, адже такий статус населені пункти отримують не просто так. Життя в гірській місцевості зокрема означає і ускладненість маршрутів, якими пересуваються жителі.

Працюють у громаді і над покращенням медичних послуг. Наприкінці липня 2024 року Центр первинної медичної допомоги Вижницької міської ради отримав систему УЗД MyLab Omega для проведення обстежень. Обладнання доставлене Програмою USAID DOBRE, оскільки проєкт «Доступні і якісні послуги первинної медичної допомоги у сільській місцевості для населення Конятинської, Селятинської, Усть-Путильської, Банилівської та Вижницької територіальних громад» став одним з 4 переможців конкурсу проектів ММС у квітні 2024 року.

![](</uploads/vyzhnytsia (6).png>)


Рибне господарство

Фіналізуючи тему медичних послуг також додамо, що в Вижниці відкрився центр реабілітації, де відновити своє здоров’я можуть українські захисники. Втім, реабілітація наших військових у Вижницькій громаді відбувається й іншими шляхами. Наприклад, за допомогою риби!

Житель Вижницької громади Микола Смук захищав нашу країну на передовій ще до початку повномасштабного вторгнення. Зараз він ветеран, який пройшов реабілітацію. І в цьому процесі йому дуже допомогло повернення до проєктів цивільного життя. Відтак чоловік розпочав свою власну справу — завів форелеве господарство. Зараз на його ділянці встановлено три бетонні басейни, де вирощується риба.

![](</uploads/vyzhnytsia (8).png>)

Окрім басейнів в рибному господарстві встановлено ще два аератори, три насоси для перекачки води, генератор та морозильна камера. Як каже сам Микола, частина цього обладнання повинна працювати цілодобово, щоб басейни насичувались киснем та риба мала гарні умови для зростання. А в сучасних умовах дотриматись цієї умови особливо складно, враховуючи постійні відключення електроенергії.

Але завдяки генератору це питання вдалось вирішити. До речі, гнератор та інше обладнання на 180 тис. грн Олексій закупив завдяки участі у проєкті «PEARL», організації Global Communities, виконавця Програми USAID DOBRE. Також проєкт допоміг і сусіду Миколи — Михайлу Головачу, який також загорівся ідеєю власного рибного господарства.

![](</uploads/vyzhnytsia (7).png>)

«Це була моя мрія дитинства, ще з тих часів, коли я з дідусем ходив на рибалку. Зараз ми якраз живемо біля річки, що дало нам можливість започаткувати вдома власне маленьке рибне господарство», розповідає Михайло. Чоловік також є учасником бойових дій і заняття власним рибним господарством допомогло йому пройти шлях реабілітації. 

Реабілітація наших захисників — важлива справа. В Широківській громаді також розпочалась систематична робота з реінтеграції в цивільне життя колишніх віськових. Зокрема,  нещодавно в громаді стартував проєкт [«Нове життя»](https://shtg.gov.ua/news/97468376cbe09a6f56adc202313f0085d11571e9?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80), що впроваджується громадською організацією «За розвиток». В рамках проєкту для ветеранів, ветеранок та їхніх сімей проводяться зустрічі з психосоціальної підтримки.

Покращення житлово-комунального господарства

«Вода в кожен дім». Як виявилось, це девіз не тільки Широківської громади. Ми наполегливо працюємо над реконструкцією водних мереж в громаді і неоціненну допомогу нам в цій справі також надавала Програма DOBRE. Завдяки співпраці [ми отримали екскаватор JCB 3CX](https://shtg.gov.ua/news/3a17d5165dd27d324976177e51d1a9bcf2736535?category=%D0%9C%D1%96%D0%B6%D0%BD%D0%B0%D1%80%D0%BE%D0%B4%D0%BD%D0%B0+%D1%81%D0%BF%D1%96%D0%B2%D0%BF%D1%80%D0%B0%D1%86%D1%8F), який зараз працює в громаді та допомагає фахівцям «Благводсервісу» оновлювати водогін!

Ще один екскаватор JCB від Програми DOBRE отримала Вижницька громада. Мета та сама — за допомогою нового обладнання планомірно оновлювати систему водопостачання.

![](</uploads/vyzhnytsia (4).png>)

Також головний спеціаліст відділу ЖКГ Вижницької міської ради Андрій Роман та інженер місцевого КУП «Комунальник» Сергій Айвазовський закінчили навчальну програму «Моделювання систем водопостачання територіальних громад у програмному комплексі EPANET», яка вперше була запроваджена для ОМС у межах Програми USAID DOBRE. На основі отриманих знань учасники розробили гідравлічну модель водопостачання Вижниці, щоби визначити існуючі проблеми та знайти рішення з енергозбереження та оптимізації.

Окрім водопостачання у Вижницькій громаді також опікуються питаннями вуличного освітлення. В межах Програми USAID DOBRE вдалося закупити та поставити в громаду нову електрогідравлічну автовишку висотою 13,7 м вартістю 64,2 тис.$. Протягом тільки першого року з моменту отримання вишки було проведено 48 виїздів по ремонту та встановленню вуличних ліхтарів. Також у співфінансуванні з  Вижницькою міською радою встановлено систему автоматичного управління вуличним освітленням – це 29 станцій на лініях у 6 селах та місті Вижниця.

Розвиток молодіжного руху

Наостанок поговоримо про майбутнє. Для нас майбутнє Широківської громади лежить не тільки в постійній роботі, але й у вихованні гідної зміни, яка у свій часть підбере естафету з розбудови та розвитку громади. І в цьому ми також дуже схожі з Вижницькою громадою. Там нам вдалось відвідати молодіжний простір «Carpathian Gate» та поспілкуватись з місцевим молодіжним головою Євгеном Обшитошем.

За словами Євгена, молодіжна рада веде активну діяльність для того, щоб перетворити Вижницьку громаду на простір, дружній до молоді. Учасники молодіжної ради регулярно проводять навчальні, пізнавальні, культурні заходи, майстер-класи, налагоджують співпрацю з громадськими організаціями. Також в свій час молодіжний актив вирішив подати проєктну заявку до Програми DOBRE для сприяння організації молодіжного простору. Програма DOBRE доставила меблі і техніку на суму близько 350 тис. грн. згідно запиту від молодіжної ради. Ремонт приміщення провели за рахунок місцевого бюджету.

![](</uploads/vyzhnytsia (10).png>)

Це гарна ініціатива, яка дозволила молоді Вижниці мати власний простір, де будуть створюватись нові ідеї та проєкти! А ми нагадаємо, що молодь нашої громади також не сиділа на місці цього літа та встигла [організувати молодіжний фестиваль](https://shtg.gov.ua/news/ed69f59f6a72fed0720967e408f25e858ab05a75?category=%D0%9C%D0%BE%D0%BB%D0%BE%D0%B4%D1%96%D0%B6%D0%BD%D0%B0+%D0%BF%D0%BE%D0%BB%D1%96%D1%82%D0%B8%D0%BA%D0%B0).

Тож, такою вийшла подорож у Вижницьку громаду. Як бачите, нас об’єднують спільні цінності та ідеї щодо розбудови власних громад. Проактивні люди, які хочуть жити та розвивати свої рідні края — це найголовніша цінність. А такі програми як DOBRE дозволяють цим людям перетворювати мрії на життя! 
