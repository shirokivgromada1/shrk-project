---
title: Представники Широківської громади відвідали колег з Дніпропетровської області
image: /uploads/978456.png
templates:
  - category: content/newsCategories/no_topic.md
    _template: category
pubDate: 2024-06-19T11:04:34.079Z
hideNews: false
---

Спецагент Широківської громади під прикриттям завітав до громад Дніпропетровської області. Він подивився як там живуть люди, підгледів вдалі практики колег і готовий поділитися тепер враженнями з вами.

Всього громад було дві — Зеленодольська та Царичанська. І перша зупинка була саме у Зеленодольску. — центрі однойменної громади.

Це місто — справжній герой. Саме воно стало щитом для Дніпра від навали росіян. У 2022 році його жителі кожного дня були під обстрілами. Місто знаходиться дуже близько до окупованої частини Херсонської області, тому до них долітає не те що артилерійський снаряд, але й автоматна черга. 

Втім, де дивлячись на постійні обстріли, вони продовжують працювати та розвиватися. 

### Життя та відбудова майже на лінії фронту

![](/uploads/1.1.png)

##### «Чому люди не повертаються? Тому що немає куди повертатися. Тому ми вирішили, що навіть за ймовірності повторних обстрілів, ми будемо відбудовуватись та ставати кращими», — зазначив міський голова. 

І в цьому розрізі ми дуже схожі. Широківська громада, на щастя, не була під такими масованими обстрілами. Втім, навіть під час війни ми продовжуємо будувати, відкривати, модернізувати. Без розвитку, ми не повернемо людей.

Ще донедавна відділення лікарні у місті Зеленодольськ було на межі закриття. Завдяки програмі DOBRE зробили ремонт в будівлі. Тепер тут сучасне приміщення,  устатковане всім необхідним.

![](/uploads/423.png)

![](/uploads/356.png)

На території міста також діють Центри активних громадян. Сюди можуть завітати всі охочі: від дітлахів до людей поважного віку. До речі, для них тут також проводять навчання з комп’ютерної грамотності! 

До речі, схожа практика є і в Широківській громаді. Люди поважного віку можуть звернутися до КУ «Центр соціальних послуг» та скористатися послугою «Університет третього віку». Ті, хто уже скористався нею, — підтвердять наші слова: уявлення, що на пенсії нема чого робити — міф та стереотип. Користувачам послуги нема коли засумувати! 

### Порятунок людей під обстрілами

Працівники ДСНС України в місті Зеленодольськ поділилися досвідом роботи під час великої війни. Одна з їхніх автівок уже пройшла бойове хрещення: потрапила під ворожий обстріл під час одного з виїздів. Ці «бойові поранення» уже не такі помітні: рятувальники відремонтували машину, вона на ходу і може продовжувати роботу. 

![](/uploads/761.png)

![](/uploads/987.png)

У швидкому порятунку людей з-під завалів досить сильно допомогло, що все місто знаходиться під відеонаглядом. За лічені секунди рятувальники бачили по «камерам», що і куди прилетіло, скільки людей постраждало та чи безпечно їхати на виклик.

##### ***«Ми по камерам бачимо, що відбулось на місці прильоту, є поранені чи нема. Ми дуже швидко реагували на ці речі, а отже і врятованих життів було багато. Відеоспостереження — це дуже класна річ», — Дмитро Невеселий, міський голова.*** 

Найбільших обстрілів Зеленодольська громада зазнавала саме у 2022 році. Мабуть, у всіх на слуху була гімназія, на відбудову якої збирали Jerry Heil та Alyona Alyona  на Євробаченні-2024. 

Великокостромську гімназію російські війська атакували у жовтні 2022 року. Тоді окупанти стояли від села в трьох кілометрах. Але тепер в учнів і вчителів з’явилася надія на відновлення навчального процесу. Для цього співачки розпочали збір на 10 мільйонів гривень.

### Криворізька ТЕС: як росіяни вибивають енергозабезпечення 

##### ***«На нашій території знаходиться Криворізька ТЕС, від якої залежить опалення міста. Якщо буде проблема з рівнем води в нашій водоймі, Криворізька ТЕС не зможе працювати, і місто може повністю залишитися ще й без опалення», — говорить мер Дмитро Невеселий.***

![](/uploads/1224.png)

Криворізька ТЕС — стратегічний об’єкт, який постійно знаходиться під прицілом російських загарбників. Наразі вона пошкоджена на 60%. Втім, незважаючи на це, продовжує працювати.  В громаді розуміють, що ще декілька обстрілів по станції, і дійсно буде біда. Тому шукають альтернативні джерела енергії.   

### Психоемоційне розвантаження: як в Зеленодольску долають постійний стрес від війни

Однією з родзинок міста Зеленодольск є центральний парк. Якщо раніше він був захаращений та неохайний, то зараз все навпаки. Місцеві пригадують, як фахівці з озеленення садили рослини прям під час обстрілів росіян. Чому вони робили це? Бо для них це було розвантаженням. 

![](/uploads/123.png)

Тепер цей парк усіяний різними рослинам. Цілі лавандові клумби. А якщо пройтися парком трохи далі, то можна вийти до місцевого «моря». Так жителі міста називають водосховище. Тут малеча та дорослі проводять свій вільний час та позбуваються стресу. 

![](/uploads/13214.png)

Був у місті є скейтпарк. Але росіяни побачили у ньому найбільшого ворога, тому обстріляли та знищили. Зараз бетонні роботи в парку завершені, відновлюються рампи. Але за словами Дмитра Невеселого, навіть зараз багато дітей гуляють в скейтпарку. 

##### ***«Був у нас дуже класний скейтпарк. Росіяни в ньому побачили грандіозний військовий об’єкт.  І прямим влучанням знищили його. Але діти гуляли там, навіть коли він був пошкоджений. Тому що це є основним психологічним розвантаженням для дітей. Це, звичайно, не психологи. Але ніякий психолог цього не зробить, як зробить це дитина сама для себе, гуляючи на цьому майданчику», — Дмитро Невеселий, міський голова. ***

Попри складну ситуацію, місто продовжує жити. Багато молоді на його вулицях, а в повітрі вітає дух єдності та віра у нашу скору Перемогу.  І це вселяє у нас теж віру. 

Це була дуже корисна поїздка для нашого «агента». Ми побачили, що Широківська громада — не єдина, яка розвивається, не дивлячись на близькість до фронту. Наших однодумців багато.  А отже сміливо крокуємо у наше майбутнє до спільної Перемоги!

А друга частина матеріалу вже на наступному тижні! 

**Престур організував Український кризовий медіа-центр у межах Програми USAID DOBRE.**
