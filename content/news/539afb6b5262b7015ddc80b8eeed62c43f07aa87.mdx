---
title: ШИРОКІВСЬКА ГРОМАДА СВЯТКУЄ ВОСЬМУ РІЧНИЦЮ З ДНЯ ЗАСНУВАННЯ!
image: /uploads/ШИРОКІВСЬКА ГРОМАДА. 8 РОКІВ РАЗОМ!.png
templates:
  - category: content/newsCategories/important.md
    _template: category
pubDate: 2024-10-11T05:42:00.000Z
hideNews: false
---

13 жовтня 2016 року за впровадженням в Україні реформи децентралізації на території Запорізької області з’явилась Широківська громада. Нова адміністративна одиниця об’єднала під собою 8 старостатів. У 2020 році приєднались ще два старостати й наразі громада складається з 10 старостатів, 35 сіл і близько 30 000 жителів.

«Вісім років видається невеликим терміном, але цього виявилось достатньо, щоб команда місцевого самоврядування та самі жителі набули серйозного досвіду життя та розбудови громади в умовах пандемії коронавірусу та повномасштабної війни. Ці події внесли багато коректив в наш першочерговий план розвитку громади, але не змусили повністю відмовитись від нього. Зараз ми оновлюємо наші стратегічні документи, підлаштовуємо свої плани під умови невизначеного майбутнього, але точно розуміємо, що робота з розвитку буде продовжуватись», — розповідає сільський голова Широківської громади Денис Коротенко.

Широківська громада вісім років тому 

Залучення жителів до розбудови громади

Вісім років тому найпершим завданням адміністрації новоствореної громади стало ознайомлення людей наново з тим, як буде працювати система органів місцевого самоврядування та показати їм, що жителі є важливою частиною цієї системи. Тільки у спільній взаємодії ми можемо дізнаватись їхні потреби та втілювати ті проєкти у громаді, які будуть підвищувати якість життя людей в громаді. Для цього їм також треба бути активними та включеними в усі процесі. Саме тому відкритість стала основною цінністю колективу Широківської громади. Для реалізації цієї ідеї в громаді проводилась і продовжує проводитись ціла низка заходів: очні зустрічі голови з жителями, бізнес-зустрічі, акція [«Сніданок з головою»](https://shtg.gov.ua/news/c2b2b4c1d2743f487d9fbda9b750118627d12e19?category=%D0%92%D0%BB%D0%B0%D0%B4%D0%B0), регулярні прямі ефіри в соціальних мережах голови громади та провідних фахівців громади.

На сьогодні, через безпекові вимоги, офлайн формати взаємодії з громадянами видозмінились, частіше використовуються методи онлайн-спілкування. Ми з радістю очікуємо того часу, коли знову зможемо збиратися всією громадою офлайн, особливо на святковий ярмарок на честь Дня громади. Віримо, що цей день обов’язково настане, а поки зосереджуємось на розвитку громади та допомозі ЗСУ, щоб наблизити цей день.

Громадські ініціативи

Ключовим фактором в успішності розвитку громади є залученість жителів до локальних ініціатив. Саме бажання долучатися до проєктів, ініціативних груп, волонтерства та активізму демонструє зацікавленість в розвитку, навчанні та реалізації нових ідей на території громади.

Яскравий приклад залученості громадськості на теренах громади — [створення три роки тому громадської організації «За розвиток»](https://shtg.gov.ua/news/4123c92ddaa86ebd9ae7eeb0b7c457b2c4a3535b?category=). Беручи початок як ініціатива від п’яти активних жителів, які захотіли втілювати у громаді соціальні проєкти, сьогодні ГО активно займається фандрейзингом та пошуком проєктних можливостей, залученням коштів на ініціативи, які будуть втілюватись у громаді.

Ще одна важлива організація від активісток громади — [«Клуб успішних пані»](https://shtg.gov.ua/news/6b869bbf946972589ae232396c4803bac36c9fa9?category=). Учасниці активізують жіночий рух у громаді, підвищують обізнаність про жіноче лідерство, влаштовують благодійні заходи зі збору коштів військовим, шукають проєктні можливості для розвитку жінок громади.

![](</uploads/shtg_8years_11 (3).JPG>)

До проєктної діяльності та пошуку можливостей приєднується і молодь громади. Молодіжна Рада як дорадчий орган працював від самого початку заснування громади, але у 2023 молодіжний рух перезапустився і зараз наші молоді активісти зосереджені на втілення власних проєктів, направлених на популяризацію молодіжного руху у громаді, організації цікавого дозвілля та освітніх можливостей. Одним з недавніх втілених проєктів став [молодіжний фестиваль «ШОК-FEST»](https://shtg.gov.ua/news/ed69f59f6a72fed0720967e408f25e858ab05a75?category=%D0%9C%D0%BE%D0%BB%D0%BE%D0%B4%D1%96%D0%B6%D0%BD%D0%B0+%D0%BF%D0%BE%D0%BB%D1%96%D1%82%D0%B8%D0%BA%D0%B0).

![](</uploads/shtg_8years_11 (5).jpg>)

Благоустрій

В перші роки існування громади також поступово почав розвиватись напрямок благоустрою. Першими кроками вісім років тому в цьому напрямку стало затвердження загальних правил благоустрою, системи збору та утилізації сміття, заснування профільного комунального підприємства, оновлення системи освітлення в кожному населеному пункті, ремонт тих дорожніх ділянок у громаді, за які ми відповідаємо. Сьогодні ж ми маємо змогу рухатись у напрямку більш вагомих інфраструктурних проєктів. Зокрема займаємось реконструкцією водних мереж громади. На сьогодні вже реконструйовано вже приблизно 19 км труб [Північного групового водогону](https://shtg.gov.ua/news/a120ea3771ab6ba14bada63b66f70630ba3b9655?category=%D0%96%D0%9A%D0%93).

Медичні послуги

Ще один виклик, який постав перед громадою на початку шляху став розвиток медичного обслуговування. У 2016 році Запорізька районна лікарня знаходилась на межі закриття, але адміністрація Широківської громади знала яким важливим цей заклад є для місцевих жителів, які там обслуговувались, тож громада взяла під опіку лікарню. На сьогодні Клініка «Сімейний лікар» перетворилась в прибуткову установу, яка надає медичні послуги як для жителів Широківської громади, так і для зареєстрованих на нашій території ВПО та жителів розташованих поруч районів міста Запоріжжя. Окрім цього, Клініка спільно з Широківською громадою продовжують розвивати мережу ФАПів та амбулаторій на території громади, підвищувати мобільність команди Клініки, — все для того, щоб жителі навіть найвіддаленіших сіл громади мали змогу своєчасно отримати медичну допомогу. З цією метою тільки у 2024 році в селах [Сонячне](https://shtg.gov.ua/news/30268b1b2828831bd7f511ff5cb8c9f9ee1a8bc8?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0) та [Широке](https://shtg.gov.ua/news/c71cebd60c2b9022e2110d0c9bf3d9d690f47346?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0) відкрились нові амбулаторії, а на території Клініки — новий [діагностичний центр](https://shtg.gov.ua/news/87f767bb11c2e3f230a983a6f6721b0807540573?category=%D0%9C%D0%B5%D0%B4%D0%B8%D1%86%D0%B8%D0%BD%D0%B0).

![](</uploads/shtg_8years_11 (2).JPG>)

Соціальні послуги

Окрім медичних послуг в громаді також стрімко розвивались і соціальні послуги для населення. [12 соціальних послуг різної спрямованості ](https://shtg.gov.ua/news/710968dd134d9d0512d76d2a7b94eff2fbb4136c?category=%D0%A1%D0%BE%D1%86%D1%96%D0%B0%D0%BB%D1%8C%D0%BD%D0%B0+%D1%81%D1%84%D0%B5%D1%80%D0%B0)в громаді надає Комунальна установа «Центр соціальних послуг». Перелік послуг, які надають фахівці цієї установи формувався, виходячи з вивчення потреб жителів громади, а також з переймання досвіду громад інших країн. Однією з таких послуг, якою ми надихнулись у польських колег став «Університет третього віку». Це послуга для організації корисного та цікавого дозвілля для жителів громади поважного віку. Основний акцент фахівці КУ роблять саме на освітній компонент — проводять [лекції з фінансової грамотності](https://shtg.gov.ua/news/7d92d980ae97152457f51d4f64d4dcaa2e9d879e?category=) або влаштовують зустрічі з прямим нащадком менонітів, які жили на території нашої громади.

![](</uploads/shtg_8years_11 (7).jpg>)

Культурні та історичні аспекти громади

Здебільшого населені пункти Широківської громади — це колишні колонії менонітів. Меноніти залишили нам багатий історичний спадок, який в громаді намагаються плекати та популяризувати. Збереженням історичної спадщини, а також розвитком української культури в селах Широківської громади з самого дня заснування займаються фахівці КУ «Центр культури та дозвілля, сім'ї’, молоді, спорту та туризму».

До повномасштабного вторгнення фахівці комунальної установи працювали над створенням велосипедного маршруту «Стежка менонітів», який проходить головними культурними пам’ятками громади. На жаль, через початок повномасштабної війни стежку так і не було презентовано офіційно, але ми віримо, що цей день колись настане. Зараз фахівці культурної галузі зосереджені на [збереженні українських культурних традицій](https://shtg.gov.ua/news/fbd430b9d0d56086a85dd4eb93a6b7f77800ee29?category=%D0%9A%D1%83%D0%BB%D1%8C%D1%82%D1%83%D1%80%D0%B0) серед місцевого населення. У громаді знаходяться 9 закладів культури, де діють 37 різноманітних гуртків: від співочих колективів до рукоділля. До закладів входять і бібліотеки, у яких в останні роки[ планомірно оновлюється книжковий фонд](https://shtg.gov.ua/news/f2c9b73c3fa43f053f8a4ec5044a1c4666f90d4f?category=%D0%9E%D1%81%D0%B2%D1%96%D1%82%D0%B0) — позбуваємось культурних набутків ворожої країни.

Центр надання адміністративних послуг

До речі, у 2019 році адміністрація громади відбудувала одне з приміщень менонітської забудови на території міста Запоріжжя, де зараз розташовується місцевий ЦНАП. На знак поваги до історичної спадщини на будівлі залишився фрагмент оригінальної стіни. Також клієнти ЦНАПу, завітавши всередину можуть [не тільки отримати 257 послуг](https://shtg.gov.ua/news/d788881ace46e82bcb6951d1c2ce8345f0996fd6?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80), які надають наші фахівці, а також і ознайомитись зі стендом, де вказана інформація про історичні назви менонітських поселень, на місці яких зараз розташовуються населені пункти Широківської громади.

Ми розуміємо, що територія громади дуже велика і не всім жителям сіл зручно добиратись в єдиний ЦНАП для отримання послуг. Саме тому шість фахівців ЦНАПу на постійній основі працюють по різних округах громади.

Виклики сьогодення

Майже три роки тому початок повномасштабного вторгнення поставив перед громадою абсолютно нові виклики й змусив передивитись нашу Стратегію розвитку. Саме тому зараз фахівці «Агенції розвитку Широківської громади» у співпраці з іншими підрозділами працюють над оновленням Стратегії розвитку спільно з нашими партнерами Програмою DOBRE та створенням [Програми відновлення Широківської громади](https://shtg.gov.ua/news/262e0f0a2deb6c6119e5d4263938ae0e8ffa3544?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80) спільно з Cedos та «Спільно HUB». Ці документи — наш орієнтир, згідно з яким ми будемо рухатись наступні три роки. Перші кроки для визначення потреб наших жителів вже зроблено. Тож, ми вже розуміємо на яких сферах зосередимо свою увагу.

Підтримка та піклування один про одного

В першу чергу: ментальна та соціальна підтримка різних верств населення. В громаді вже впроваджена [Програма психологічного здоров’я](https://shtg.gov.ua/news/06bd735a83d27d246b5cfee5064142600f24583c?category=%D0%91%D0%B5%D0%B7%D0%BF%D0%B5%D0%BA%D0%B0) та працює робоча група з ментального здоров’я. В рамках Програми громада приєдналась до всеукраїнського проєкту першої леді Олени Зеленської[ «Як ти?»](https://shtg.gov.ua/news/3d8e454b1cf0938c2c93cb5c5cc47fbe1bd9a345?category=%D0%A1%D0%BE%D1%86%D1%96%D0%B0%D0%BB%D1%8C%D0%BD%D0%B0+%D1%81%D1%84%D0%B5%D1%80%D0%B0) — на території громади в селі Широке діє [Центр життєстійкості](https://shtg.gov.ua/news/39793b486b324f2870300cd8b2ce4154ba8833d7?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80).

![](</uploads/shtg_8years_11 (4).jpg>)

Також ми намагаємось персоналізувати допомогу відносно різних верств населення громади. Для вивчення потреб та налагодження комунікацій з ВПО, які живуть на території громади була створена [Рада ВПО](https://shtg.gov.ua/news/7f4363ba91998ffd1d55c3d50a3952ea4c9b4f70?category=) та три [Центри психосоціальної підтримки](https://shtg.gov.ua/news/eb7165a199363de9c30622691e4de94c01c9b8c1?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80), куди нові жителі можуть звернутись за допомогою або корисно провести час. Для чинних військових та ветеранів створена система супроводу по всім послугам, які надають комунальні установи громади та ЦНАП. Фахівці надають підтримку нашим військовим, ветеранам та сім’ям військових в оформленні документів, отриманні спеціалізованих послуг, соціальної допомоги, ментальної підтримки.

Повномасштабна війна змінила і наші підходи в плануванні масштабних інфраструктурних проєктів. Минулого року значну увагу громада приділила облаштуванню житла для вимушенно-переміщенних осіб.

Підвищення рівня безпеки

Ще одним важливим здобутком минулого року стало облаштування найпростішого укриття в опорній школі громади. Цей крок дозволив нарешті за вперше за більш ніж чотири роки вивести наших дітей на змішану форму навчання. На цьому наша робота з організацією безпечного навчального процесу не закінчена. Триває будівництво підземної школи за підтримки Запорізької обласної військової адміністрації. Для покращення безпекових умов для жителів в громаді працює [робоча група з безпеки та громадського контролю](https://shtg.gov.ua/news/e202af95292061a54c37d9cc5d4a5cf4de62bb40?category=%D0%91%D0%B5%D0%B7%D0%BF%D0%B5%D0%BA%D0%B0), яка складається з працівників адміністрації та фахівців Програми розвитку ООН.

Для забезпечення на високому рівні безпеки жителів у громаді працюють КНП «Місцева пожежно-рятувальна служба», поліцейські офіцери громади, фахівці відділу інспектування, відділу «Служба у справах дітей», мобільна бригада соціально-психологічної допомоги.

![](</uploads/shtg_8years_11 (6).JPG>)

Підтримка військових та їхніх сімей

Нашим пріоритетом залишається підтримка військових. Жителі Широківської громади наразі проходять службу в лавах Збройних сил України та захищають нас від загарбників. Орієнтовно 53 ветеранів вже повертаються до цивільного життя. Для ветеранів та їхніх сімей в громаді розпочалась [програма з психосоціальної підтримки «Нове життя»](https://shtg.gov.ua/news/97468376cbe09a6f56adc202313f0085d11571e9?category=%D0%93%D1%80%D0%BE%D0%BC%D0%B0%D0%B4%D1%81%D1%8C%D0%BA%D0%B8%D0%B9+%D1%81%D0%B5%D0%BA%D1%82%D0%BE%D1%80), що впроваджується громадською організацією «За розвиток».

На жаль, 55 жителів громади повернулись додому на щиті. Ми співчуваємо сім’ям загиблих героїв і хочемо віддати гідно шану їхньому подвигу. Саме тому в громаді розпочався процес Меморіалізації загиблих на війні жителів. Наразі фахівці громади проводять зустрічі з сім’ями загиблих та спільно працюють над проєктом меморіалів.

Депутатський корпус Широківської громади з самого початку повномасштабної війни на регулярній основі виділяв кошти з місцевого бюджету на допомогу військовим підрозділам, які звертались до Широківської громади. Тільки за 2023 рік громада виділила на ці цілі близько 140 млн грн. На жаль, з перерозподілом військового ПДФО на початку 2024 року масштаби нашої допомоги зменшились, але не припинились. На сьогодні за 2024 рік на допомогу військовим депутатський корпус виділив близько 10 млн грн, які пішли на придбання[ коптерів](https://shtg.gov.ua/news/9e63b47f62f2ceeb72cf83efb5defd1e139c6fdb?category=%D0%92%D0%B0%D0%B6%D0%BB%D0%B8%D0%B2%D0%BE) та маскувальних систем.

![](</uploads/shtg_8years_11 (1).jpg>)

Активно допомагають військовим і наші місцеві жителі. В громаді діє [волонтерське об’єднання з Новопетрівки «Турбота»](https://shtg.gov.ua/news/d3609cc550c76af0d6a924614e444d2e8b86b314?category=%D0%91%D0%B5%D0%B7%D0%BF%D0%B5%D0%BA%D0%B0), яке займається плетінням маскувальних сіток для захисників. Також господині Широківської громади заснували [волонтерське об’єднання «Берегиня»](https://shtg.gov.ua/news/66a9fce463d026595dc11a3b2d4e34d5339962ee?category=%D0%92%D0%B0%D0%B6%D0%BB%D0%B8%D0%B2%D0%BE). Її учасниці готують їжу та виготовляють теплі речі для захисників.

Допомога —  найкращий подарунок

Спільна робота на загальне благо об’єднує нас, тому вже другий рік поспіль Широківська громада святкує день свого заснування тим, що допомагає нашим військовим. [На урочистому прямому ефірі](https://www.facebook.com/watch/live/?ref=watch_permalink\&v=521781160814493) на честь Дня громади ми анонсували [благодійний розіграш](https://www.facebook.com/shtg.gov.ua/posts/pfbid02dPVGrUH11Ee765MqggcwNsBT5W5pR7WNFojoWKmYTziB7xhzuZNTGGLg8GP7FTJYl), у якому може взяти участь кожен охочий. Зібрані на аукціоні кошти підуть на ремонт автівки для нашого жителя Олександра Оверчука, який зараз захищає нас на фронті. Лоти аукціону незвичні — це вироби, які виготовили своїми руками наші місцеві жителі: ґердани, лялька-мотанка, в’язані накидки та навіть випічка. Кожен з цих лотів — символ нашої готовності й надалі допомагати нашим хлопцям, єднатись та працювати заради спільної великої цілі — Перемоги.
