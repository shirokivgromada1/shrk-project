---
title: Все буде DOBRE
image: /uploads/news/international-cooperation/34.jpg
templates:
  - category: content/newsCategories/international_cooperation.md
    _template: category
pubDate: 2023-11-04T11:16:00.000Z
hideNews: false
---

У цьому році сплив строк меморандуму, який Широківська громада підписала разом з агенцією міжнародного розвитку (USAID) «Децентралізація приносить кращі результати та ефективність (DOBRE)». За два роки співпраці вдалося спільними зусиллями та за підтримки програми реалізувати цілу низку цікавих та корисних проєктів, які дали гарний буст для розвитку Широківської громади. Строк дії Меморандуму закінчився, але чи закінчилася наша співпраця?

Перш ніж відповісти на це питання, розпочнемо оповідь з важливого візиту до громади. На цьому тижні зустрічали делегацію представників програми USAID (DOBRE) на чолі з її керівником Брайаном Кемплом.


![](/uploads/news/international-cooperation/26.jpg)

Також до довгоочікуваної делегації увійшли заступник керівника Програми Максим Бурдавіцин, старший регіональний менеджер Андрій Нагорний, програмна спеціалістка Вікторія Зубкова, фахівець з розвитку громад Денис Абрамов та  фахівець з безпеки та гуманітарного доступу Олександр Підгайний.

Чому саме довгоочікувана? Бо наша співпраця почалась у 2020-му. Як ви пам’ятаєте, це був початок ери ковіду, яку у нашій країні різко змінила ера повномасштабної війни. Через складні обставини, які змінювали одна одну, зібратися разом, щоб оцінити результат співпраці вдалося тільки у жовтні 2023 року. А коли ми зустрілись з нашими партнерами, то навіть дощ не завадив нам проїхатись по громаді запланованим маршрутом, який чекав на це так довго!

![](/uploads/news/international-cooperation/27.png)

Мініподорож громадою делегація розпочала з кабінету голови — Дениса Коротенка. Хто як не сільський голова оперативно та в подробицях посвятить делегатів у тонкощі життя громади? А обговорити було що. Цьому і присвятили декілька хвилин та разом з керівницею КУ “Агенція розвитку Широківської громади” Юлією Носковою та її заступницею Ольгою Мішевською розповіли гостям про результати співпраці.


![](/uploads/news/international-cooperation/28.png)


Кооперація з агенцією міжнародного розвитку поділилась за цей короткий період на дві фази: довоєнну та воєнну. Розпочиналось все з проєктів економічного та суспільного розвитку громади. Але з початком повномасштабного вторгнення довелось на ходу змінювати стратегію партнерства. З перших днів DOBRE почали надавати гуманітарну підтримку громаді, передали генератори для забезпечення критичної інфраструктури, за проєктом екстреного реагування передали десятки одиниць техніки, ручного інструменту, обладнання для проведення ремонтних та відновлювальних робіт на об’єктах критичної інфраструктури та мережах водопостачання.

![](/uploads/news/international-cooperation/29.jpg)

—  З Програмою DOBRE наша громада почала співпрацю у 2020 році.  Спільними зусиллями ми змогли укріпити нашу операційну роботу, тим самим підготувавшись до викликів, які постали перед нашою громадою з першого дня повномасштабного вторгнення. Залишившись однією з небагатьох підконтрольних Україні громад нашої області, маючи вигідне географічне положення і за підтримки Програми DOBRE  ми змогли створити Гуманітарний логістичний Хаб, який понад рік допомагав нашим громадам-сусідам. Кожен з працівників апарату сільської ради, депутати, мешканці волонтерили в Хабі, щоб мати змогу оперативно передавати необхідну допомогу тим, хто постраждав від російської агресії. — говорить голова Широківської громади Денис Коротенко.

Стрімкі непередбачувані обставини вимагали стрімкої реакції, і в співпраці з нашими партнерами ми змогли вчасно зорієнтуватись і відреагувати на колосальне навантаження на інфраструктуру у зв’язку з напливом ВПО (на сьогодні це понад 8,5 тисяч людей і кожен третій житель громади) та надати всю необхідну підтримку жителям громади та новим жителям, які перебувають  на нашій території. За це і подякували нашим партнерам під час особистої зустрічі та запросили в маленький тур Широківською громадою, щоб вже наочно підбити підсумки співпраці.

Голова Широківської громади Денис Коротенко не лише презентував делегації Програми DOBRE результати нашої співпраці й виклики для громади, пов’язані з відкритим російським вторгненням в Україну, а й особисто супроводжував гостей запланованим маршрутом.


![](/uploads/news/international-cooperation/30.jpg)

Перша локація — Клініка «Сімейний лікар». Тут гості завітали до реабілітаційного кабінету, майбутнього відділення реабілітації. Трошки відволікли лікарів та пацієнтів від фізичних вправ та обговорили перспективи розвитку напрямку реабілітації в громаді разом з головною лікаркою Клініки Іриною Шкабарнею.

![](/uploads/news/international-cooperation/31.jpg)

Після візиту до Клініки довелось трошки посидіти у машині — їхали на пасіку ОК «Бджоляр» до Відрадного. Знаємо, що місце це популярне, бо тут проводяться екскурсії для маленьких жителів громади. Нас же це місце цікавило трошки в іншому аспекті. Один з напрямків співпраці з програмою DOBRE —  місцевий економічний розвиток, підтримка місцевого бізнесу. Саме тому програма посилила економічну спроможність обслуговуючого кооперативу, закупивши медогонку, столи для роздруковування сот, кремувальну, етикетувальну машини та великий лафет, таким чином надавши змогу розвинути не тільки бізнес, але й створити локацію з великим потенціалом до туризму. До речі, не обійшлось без болючих укусів бджілок — гарний знак!

![](/uploads/news/international-cooperation/32.jpg)

Тут же, у Відрадному, оглянули локацію для реалізації нового проєкту місцевого економічного розвитку, що реалізовуватиметься за підтримки Програми DOBRE. Але про це розкажемо у подробицях, щойно проєкт дасть свій старт. 

Ще одна подорож у машині, на цей раз довгенька, і ми у Миколай-Полі. Спочатку гості подумали, що ми їх вже потихеньку вивозимо у Дніпропетровську область, аж ні! Тепер наші партнери з Програми DOBRE на власному досвіді знають, яка розлога наша громада. У Миколай-Полі завітали до нововідбудованої амбулаторії та гуртожитку для ВПО. Вдалось також поспілкуватись і з жителями гуртожитку та оцінити виклики й обсяги роботи громади у сфері підтримки нових жителів, для забезпечення гідних умов для життя та гармонійної адаптації жителів зі статусом ВПО у життя громади.

Вже на шляху до завершення маршруту зупинились на фінальній локації у Петрополі — на будівництві укриття. Не встигли ми спуститись як — Упс! — відбулась передчасна зустріч із головою ЗОВА Юрієм Малашко. Очільник області на той момент також завітав до нашого Петрополя, щоб перевірити хід робіт на будівництві укриття. Але ж чому зустріч була передчасною? Зараз пояснимо.

![](/uploads/news/international-cooperation/33.jpg)\\

Вже наступного дня після візиту делегації до Широківської громади наш голова Денис Коротенко, керівник Програми USAID (DOBRE) Брайан Кемпл та голова ЗОВА Юрій Малашко зустрілись ще раз. Привід був пречудовий — підписали Меморандум про співпрацю та взаємодію ще на три роки!

— Останні три роки були наповнені труднощами, однак ми не зупиняємося! Посилюємо комунальну інфраструктуру за допомогою отриманих ремонтних наборів, інструментів та техніки, наприклад такого необхідного мінінавантажувача.  Також, завдяки підтримці DOBRE, обладнали об'єкти критичної інфраструктури генераторами й сучасними насосами. Для нас це критично необхідна підтримка, адже за рахунок ВПО кількість мешканців нашої громади збільшилася вдвічі, а отже і вдвічі збільшилося навантаження на комунальну сферу. Для нас надзвичайно цінно мати таких партнерів як Програма DOBRE, адже друзі пізнаються в біді, і команда DOBRE — це точно наш надійний друг. Завдяки їм ми змогли не тільки вистояти, але й продовжувати покращувати послуги для мешканців, розвивати бізнес, навчатися і продовжувати робити нашу громаду місцем, де хочеться жити! — розповідає голова Широківської громади Денис Коротенко.

Співпраця Широківської громади та агенції міжнародного розвитку (USAID) DOBRE продовжується! На нас чекає ще більше спільно втілених проєктів. З позитивом дивимось на перспективи нашої кооперації, які будуть розгортатись у напрямках покращення послуг водопостачання, розширення кількості реабілітаційних кабінетів, підтримки місцевого бізнесу, розвитку ЦНАП та вдосконаленні системи безпеки у громаді.

Що ж, до роботи!


