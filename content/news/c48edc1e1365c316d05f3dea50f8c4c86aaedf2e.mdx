---
title: Живу та працюю у Широківській громаді
pubDate: 2024-08-21T06:18:10.949Z
hideNews: false
---

#### На Широківську громаду очікує щасливе майбутнє у вільній та незалежній Україні. І все це цілком можливо завдяки людям, які тут живуть. А ще — декільком стратегічним документам, над якими команда громади наразі працює. Один з них — Програма економічного розвитку “Широківської громади”. В цій Програмі будуть описані всі заходи та проєкти, які потрібні громаді та її підприємцям для того, щоб наш економічний потенціал зростав, а бізнес громади мав можливості до розвитку. Створити цей документ неможливо без думки самих представників бізнесу громади. Саме так ми й познайомились з Ольгою Кочурою — героїнею цього матеріалу. Її історія допомогла нам зрозуміти виклики, з якими стикаються підприємці у своїй діяльності та ще раз впевнитись — люди Широківської громади сильні, цілеспрямовані та працьовиті

![](</uploads/Ольга Кочура.jpg>)
Як стати підприємцем? Одноголосної відповіді на це питання не існує. Кожна людина проходить свій шлях до заснування власного бізнесу. Шлях пані Ольги почався з сім’ї. Одного дня вона вирішила допомогти батькові з його магазином, а сьогодні рідні Ольги підтримують вже її у веденні власної справи:

«Спочатку я допомагала батькові налагоджувати бізнес: він орендував у Володимирівському магазин. Після того як тата не стало, я вирішила, що буду продовжувати його справу. Поруч завжди був мій чоловік та молодші брати. Вони підтримали мене, коли почався довгий шлях приватизації, оформлення землі та ремонт. Мені довелось з нуля навчатись вести бізнес і це процес, який повинен продовжуватись постійно — завжди є чому навчитись. На сьогодні я продовжую керувати магазином «смачнОКорисно».

![](</uploads/Працівниці магазину «смачнОКорисно» Співробітники Людмила та Світлана .jpg>)

Той, хто живе у Володимирівському з великою долею вірогідності знає магазин, яким опікується пані Ольга. У нього вона вкладає не тільки свій час, але й душу. Це і не дивно, бо бути підприємцем означає завжди віддавати своїй справі трошки більше, ніж цього потребує офіційний бізнес-план:

«Це не просто робота — це моє життя, моя душа, мій всесвіт. Зустрічаю своїх покупців з посмішкою, уважно слухаю усі їхні історії, проблеми та радощі. Намагаюсь розв’язувати питання з розумінням та з повагою до відвідувачів. Я постійно вигадую щось новеньке, розширюю асортимент, прислуховуюсь до потреб споживача. Для мене головне, щоб покупець пішов задоволений та хотів ще прийти до «смачнОКорисно», — розповідає Ольга. 

Як у досвідченої бізнеследі в Ольги є власна візія того, що допоможе бізнесу у Широківській громаді розвиватись. Думка Ольги цінна для нас, бо допомагає зрозуміти потреби місцевого бізнесу. Вона може бути корисна і вам. Якщо ви колись задумувались про відкриття бізнесу коментар пані Ольги може стати вам у пригоді:

«Для підтримки та розвитку бізнесу необхідно, щоб жителі громади розуміли: все, що робиться на території громади — робиться для їхнього блага. Коли житель підтримує місцевий бізнес та купує  товар у місцевого підприємця, або користується послугами, які надають місцеві бізнеси — вони підтримують нас, надають сенсу й надалі продовжувати нашу справу, дають можливості для розвитку. Водночас місцевий бізнес має змогу не тільки продовжувати свою діяльність, але й наповнювати місцевий бюджет — сплачувати податки, які надалі будуть  направлені на розвиток громади».

Є дуже багато плюсів у тому, щоб розпочати власну справу. Але треба також бути готовим зустрітися з викликами та проблемами. Не тільки зустрітись, але ще й вміти розв’язати їх. Пані Ольга каже, що і їй доводилось проявляти силу та витримку:




«Найскладніше було, коли я зіштовхнулась з гендерною нерівністю. Деякі підрядники-чоловіки вважали, що жінка не може знати краще, тому не дослухались моєї думки. Складно домовлятись з чоловіками, які не сприймають тебе як фахівця, тільки тому, що ти жінка. В таких ситуаціях доводилось проявляти характер, а іноді і розривати робочі стосунки та шукати інших партнерів, з якими можна побудувати нормальні робочі відносини».

Дехто боїться розпочати власну справу, бо розв’язання робочих питань може поглинути людину та відібрати весь вільний час. Але з правильним плануванням свого часу такого не станеться. Наприклад, героїня цього матеріалу виділяє час на громадську та благодійну діяльність. Все завдяки «Клубу успішних пані», до якого входить Ольга:

«Я вже рік, як членкиня Клубу «Успішні пані Широківської громади». Клуб, на чолі з заступницею голови Ольгою Ставицькою, веде активну діяльність: всебічний розвиток членкинь, проведення різноманітних тренінгів, зустрічей. Ми також займаємось просвітницькою та благодійною діяльність, допомагаємо молоді та військовим. Щороку проводимо благодійні ярмарки з веселощами, танцями, фотозонами та різними активностями. На цих ярмарках ми збираємо кошти на потреби військовослужбовців, які проживають в нашій громаді. Мені дуже подобається діяльність Клубу: кожна зустріч неповторна. Наш головний девіз — «Нам важливе твоє зростання!»

![](</uploads/Учасниці «Клубу успішних пані» .jpg>)

&#x9;Не оминуло Ольгу і наше традиційне питання: яку найбільшу мрію жінка має зараз? 

«Дуже хочу, щоб закінчилась війна і додому повернувся мій чоловік. Постійно уявляю, як до Володимирівського повертаються всі, хто поїхав за кордон або пішов до лав ЗСУ: і знову на вулицях гомонять дітки, безтурботно сміються їхні матусі та татусі. Хочу, щоб знову працювали школа та дитячий садок. Вірю, що так і буде. Все буде Україна!»

![](</uploads/Ольга разом зі своїм чоловіком Олександром.jpg>)

&#x9;Ми також віримо, що мрія пані Ольги вже дуже скоро втілиться. А поки захоплюємось її силою. На початку свого професійного шляху жінку підтримав чоловік Олександр. А зараз вона вміло справляється з бізнесом, займається громадською діяльністю і вже сама слугує підтримкою для свого чоловіка, який боронить нашу країну на Донецькому напрямку. Бути поруч, допомагати, підтримувати — це, мабуть, і є секрет успіху як у бізнесі, так і в питаннях взаємовідносин. Тож гуртуйтеся, жителі Широківської громади, допомагайте один одному та підтримуйте!
