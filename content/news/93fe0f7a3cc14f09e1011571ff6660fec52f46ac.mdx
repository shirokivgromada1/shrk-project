---
title: >-
  Як вчителька з Якимівки змогла виїхати з окупації та  почати нове життя в
  Запоріжжі
image: /uploads/1.03.png
pubDate: 2024-06-29T16:52:29.206Z
hideNews: false
---

Наталії – 34 роки. До повномасштабного вторгнення вона працювала в школі у Якимівській громаді. Коли на село напали росіяни, жінка вирішила виїжджати. Її чоловік військовий, а донька навчається у початковій школі, тому Наталія вирішила почати нове життя на підконтрольній Україні території та обрала для евакуації місто Запоріжжя.

Адміністрація школи майже в повному складі перейшла на бік росіян. Місцеві знали, що чоловік Наталії був в АТО, тому їй з донькою було дуже важко виїжджати. Вдалося це зробити лише з третього разу. Жінка згадує, що проїхала 27 блокпостів. Останній був найскладнішим і знаходився поблизу Оріхова. Там окупанти змушували чоловіків роздягатись, перевіряли всі речі, а також обстрілювали автівки, у яких їхали люди. У Запоріжжі жінку зустріли в гуманітарному штабі та надали допомогу. Перший час Наталя жила у свого батька і допомагала дитині, у якої був важкий стрес. На щастя, зараз ця проблема минула.

Наталя пишається собою та тим, що змогла відновити своє життя в Запоріжжі. У вересні 2022 року вчителька стала ініціаторкою та адвокатувала разом з батьками учнів поновлення навчального процесу в школі, в якій працювала до цього. Наразі жінка продовжує працювати та вважає свою роботу важливою, адже на її уроках присутні учні з ТОТ, які їй довіряють і цінують. Крім того, Наталя активно займається волонтерством, підтримує свою дитину та знаходить час для опанування нових навичок та знань.

> «Продовжуйте жити, розвиватись та діяти, бо тільки динаміка може принести користь та Перемогу», — каже жінка.

Якщо вам або вашим рідним потрібна допомога в евакуації на підконтрольну територію України звертайтесь до організацій:

* \- “Допомагаємо виїхати”, детальна інформація за телефоном +38 (093) 17-76-458
* \- “Help People”, детальна інформація за номером +380 93 69 69 788

Матеріал підготовлений завдяки співпраці Широківської громади з Силами оборони України та ГО «Yes” в рамках регіональної комунікаційної кампанії “Україна - моя перспектива” у Запорізькій області, яка впроваджується з метою підвищення рівня обізнаності мешканців тимчасово окупованих територій (ТОТ) Запорізької області щодо зусиль держави та інститутів громадянського суспільства в протидії російській агресії.
