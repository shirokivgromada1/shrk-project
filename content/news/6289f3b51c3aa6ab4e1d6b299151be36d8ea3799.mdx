---
title: 'Посівна 2024: нові виклики для аграріїв '
image: /uploads/18.png
templates:
  - category: content/newsCategories/international_cooperation.md
    _template: category
  - category: content/newsCategories/important.md
    _template: category
  - category: content/newsCategories/economics.md
    _template: category
pubDate: 2024-03-15T09:14:07.593Z
hideNews: false
---

#### Не зважаючи на довготривалу війну росії проти України, сезон посівної розпочато, а аграрії Широківської громади вже взялися до роботи. За даними Мінагрополітики станом на 7 березня в Україні засіяно ярими зерновими та зернобобовими культурами 68,3 тис. га в 12 областях, які розпочали посівну ярих культур, а в Запорізькій області загалом засіяно 146 тис. га.  

![](/uploads/21.png)

Фермери Широківської громади поділилися деталями, як проходить посівна. 

> ***«Наша агрофірма зосереджена на вирощуванні озимої пшениці, ріпаку, соняшнику та гороху. Цього року ми також вирішили посадити близько 2 га часнику. Протягом багатьох років ми вирощували озимий ячмінь, але на цей раз відмовилися від нього. Цього сезону ми ведемо господарство більш економно, сподіваючись на сприятливі погодні умови, щоб вчасно завершити посівну кампанію»*,** — Геннадій Марич, директор ПП «Агрофірма Славутич».

Широківська громада знаходиться в 30-40 кілометрах від лінії фронту. Тому російські ракети дістають до нашої території. В таких умовах вимушені працювати наші фермери. В полі нема укриттів. І навіть при повітряних тривогах, робота не припиняється. 

> ***«На жаль, ми нічого не можемо з цим поробити. В полі тобі нема де сховатися. Це ті реалії, в яких ми уже працюємо два роки. Ми не можемо повністю зупинитись, адже процес посівної стане на паузу і тоді ми можемо просто не встигнути закінчити її вчасно. Тому під час тривог наші працівники просто починають виконувати свою роботу більш пильно та уважно»,*** — Олексій Котелюк, директор ТОВ «НЕЗАЛЕЖНА АГРАРНА ІНДУСТРІЯ».

![](/uploads/19.png)

Окрім ракетних атак з боку росії, з'явився ще один виклик. Наприкінці 2023 та на початку 2024 року розпочалися масові протести фермерів в Європі. Причини невдоволення аграріїв схожі у всіх країнах Євросоюзу: скорочення державної підтримки та субсидій на пальне, високі виробничі витрати, ввезення дешевшої імпортної продукції. 

Посол Польщі в Україні Ярослав Гузи переконаний, що Україна стала жертвою більших проблем Європейського Союзу через протести фермерів.

> ***«Це не польсько-українська проблема. Це європейська проблема, тому що, зрештою, ми бачимо демонстрації, схожі одна на одну, у Польщі, Бельгії, Франції, Словаччині та інших країнах ЄС. І протести фермерів відбуваються по всій Польщі, а не лише на кордоні. Україна є певною мірою жертвою, можна сказати, побічним виявом більших проблем, з якими стикається Європейський Союз»*,** — наголосив посол.

Втім, ситуація дійсно складна, але не критична. Набагато більших збитків для аграріїв завдало закриття морських портів через війну. За словами Романа Тарасевича, директора ПрАТ «Сонячне 2007», лише 6-7% агропродукції вивозилось через українсько-польський кордон. Все інше — доставлялось морем. Порти в Запорізькій області, Маріуполі, Миколаєві та Одеській області — повністю або частково заблоковані через російську агресію. Єдиний порт, який зараз працює — на Дунаї. 

![](/uploads/22.png)

Попри такі виклики, наші фермери запевняють, — зараз посівна проходить за планом. Але врожай залежить не тільки від зусиль, які докладають наші фермери, але й від погоди. Тому ми будемо сподіватися, що природа буде на нашому боці та сприятиме врожаям. 

> ***«Погода, до речі, сприяє посівній: вологи достатньо і посівного матеріалу також. Зараз, на початку весни, ми засіваємо ранні зернові — ячмінь та горох, вже за декілька днів завершимо ці робити. Тож готуємо вже землю і будемо сіяти зернові та масляні»*,** — наголошує Роман Тарасевич.

![](/uploads/20.png)

Ми вдячні нашим аграріям за таку важку, але потрібну роботу. Вони — люди, які навіть під російськими ракетами, роблять так, щоб у світі не настав голод. Віримо, що українські поля знову оживуть, а багатий урожай стане символом Перемоги та відродження України!
