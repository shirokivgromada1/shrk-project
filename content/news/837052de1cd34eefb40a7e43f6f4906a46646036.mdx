---
title: >-
  Другий день народження: як лікарі Клініки «Сімейний лікар Широківської
  громади» врятували життя жительки Лукашевого
image: /uploads/DSC_7339.JPG
templates:
  - category: content/newsCategories/medicine.md
    _template: category
pubDate: 2024-02-07T12:37:23.489Z
hideNews: false
---

— У мене був чудовий настрій, коли я прийшла на роботу того ранку. Після зміни у мене в планах було зібрати свою велику сім'ю та готуватись до Нового року. Але на роботі мені стало погано: у мене почало боліти серце та віддавати в ліву руку. Я випила ліки, але вони не допомогли. А далі все як в тумані, — саме так описує свій стан Світлана Шапавалова, жителька села Лукашеве. Жінка опинилася на межі життя та смерті. Як лікарям Клініки «Сімейний лікар Широківської громади» вдалося врятувати життя пацієнтці — читайте у цьому матеріалі

Пані Світлана працює прибиральницею на заводі «Перетворювач». У той день вона раптово відчула погіршення самопочуття. Жінка зателефонувала чоловікові своєї доньки, щоб він відвіз її до лікарні. Але коли він приїхав, їй стало ще гірше, і вони вирішили везти її до Клініки «Сімейний лікар Широківської громади». Світлана не пам’ятає, як вони доїхали до клініки, бо втратила свідомість.

Коли її привезли до лікарні — стан пацієнтки описували як вкрай важкий. Її серце буквально зупинилося. Тому було прийнято рішення проводити негайні реанімаційні заходи. Їх проводила Юлія Довгошея, яка зараз проходить інтернатуру в клініці. Це був її справжній перший професійний виклик. 

![](/uploads/DSC_7361.JPG)

— Я вже півтора роки проходжу інтернатуру в Клініці «Сімейний лікар Широківської громади». Тому це був перший такий випадок в моїй практиці. В той день зайшов до нас чоловік і почав голосувати, що жінці погано. Ми тоді вийшли зі своєю колежанкою Оксаною Василівною і оглянули її. Стан пані Світлани дійсно був поганим, вона навіть не могла йти. Ми швидко зреагували і відвезли її до маніпуляційної.

Після цього лікарі зробили кардіограму пацієнтці. Результати були невтішними, у пані Світлани почалася фібриляція шлуночків серця. Це той момент, коли серце вже не може виконувати свою насосну функцію. Тому вони швидко почали проводити реанімаційні заходи. 

Через деякий час до порятунку Світлани долучився Андрій Безбородов, лікар загальної практики сімейної медицини. Його досвід налічує понад 10 років. Але в його практиці такий важкий випадок трапився вперше. 

![](/uploads/DSC_7329.JPG) 

— Складність полягала у потребі використання додаткового обладнання, а саме, використання автоматичного дефібрилятора. Раніше нам не доводилося його використовувати. 

Перш за все лікарі забезпечили прохідність дихальних шляхів та непрямий масаж серця. Ці прості дії, які ми знаємо ще зі шкільних уроків по першій домедичній допомозі — надали лікарям додатковий час на реанімацію пані Світлани. 

— Після надання першої допомоги, ми під’єднали два електроди автоматичного дефібрилятора. Особливість його полягає у тому, що він сам може аналізувати ритм серця та давати рекомендації через гучномовець. 

![](/uploads/photo_2024-01-12_13-59-46.jpg)

За словами лікарів, жінці запускали серце три рази, а час реанімації складав 25 хвилин. На щастя, критичної зупинки серця не було. Але шлуночки вже працювали хаотично, що є свідченням того, що серце свою насосну функцію не виконує. А отже кров не надходить до мозку, що може призвести до смерті. Але, не дивлячись на всі складнощі, лікарям таки вдалося нормалізувати ритм серця і вони почали вводити лікарські препарати, щоб стабілізувати стан пацієнтки. 

Після всіх реанімаційних заходів пані Світлану госпіталізували до обласної лікарні. 

— Перше, що я пам’ятаю після цього випадку — я відкриваю очі, і навколо білі стіни, і люди в білих халатах. Я навіть не одразу зрозуміла, де я знаходжусь. Це мені вже потім пояснили, що лікарі «Сімейного лікаря Широківської громади» врятували мені життя і буквально витягли з того світу, і зараз я знаходжусь в обласній лікарні. Мені навіть провели операцію тут і встановили стент, щоб більше таких випадків не повторювалось, — поділилася пані Світлана. 

![](/uploads/DSC_7339.JPG)

Важко повірити, що Клініка «Сімейний лікар Широківської громади»  ще у 2021 році була районним закладом охорони здоров’я, що знаходився на порозі закриття. Втім, багато жителів громади потребували цього місця для фахової медичної допомоги. А зараз в цьому закладі працюють справжні професіонали своєї справи, які вчасно можуть надати допомогу та врятувати життя. 

Здоров'я – це найцінніше, що у нас є, тому не нехтуйте ним. Лікарі Клініки «Сімейний лікар Широківської громади» допоможуть вам зберегти здоров'я та прожити довге, щасливе життя. 

Порятунок життя не залишився без уваги. Голова громади Денис Коротенко нагородив лікарів, які блискавично, а головне, професійно провели реанімаційні заходи, чим врятували життя. Гарні вчинки не повинні залишитися поза увагою! 




