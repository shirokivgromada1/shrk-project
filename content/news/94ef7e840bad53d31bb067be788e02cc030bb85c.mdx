---
title: >-
  Рекомендації сільгосптоваровиробникам: перед посівом варто перевірити якість
  насіння!
image: /uploads/СайтФБ (29).png
templates:
  - category: content/newsCategories/no_topic.md
    _template: category
pubDate: 2024-03-06T08:04:12.855Z
hideNews: false
---

Своєчасна підготовка насіння до сівби є одним із важливих технологічних етапів насінництва. У ході підготовки перевіряється асортимент, кількість та якість насіння, яке вже було очищене та дороблене.

Закуплене насіння у виробників насіннєвого матеріалу обов’язково повинне підтверджуватися сертифікатами, що засвідчують сортові та посівні якості насіння («Порядок проведення сертифікації, видачі та скасування сертифікатів на насіння та/або садивний матеріал», затверджений Постановою Кабінету Міністрів України від 21 лютого 2017 р. No 97).

Основними показниками, які характеризують посівну якість насіння є: чистота, енергія проростання, схожість, маса 1000 насінин.

Від чистоти та домішок насіння залежить, наскільки необхідно буде проводити захисні заходи проти бур’янів на перших етапах розвитку, чи засмічене насіння важковідокремлюваними, злісними, шкідливими бур’янами, березкою, будяком щетинистим, вівсюгами, молоканом татарським, осотом рожевим та польовим, пирієм повзучим та ін.

Тож, готуючись до посівної, у разі сумнівів щодо якості насіння, рекомендуємо сільгосптоваровиробникам перевірити насіння на основні показники якості.

Визначення посівних якостей насіння здійснюється шляхом проведення аналізу проб, відібраних з партій насіння. Для визначення посівних якостей насіння використовуються єдині методи та лабораторно-технічні засоби, єдина термінологія і нормативна документація.

Звертаємо увагу, що визначати посівні якості насіння можливо тільки в лабораторіях, які уповноважені на проведення таких досліджень.

Для проведення дослідження насіння можна звернутися до Державної установи "Запорізька обласна фітосанітарна лабораторія", за адресою: м. Запоріжжя, вул. Східна, 3 Д, тел. (061) 99-62-55.

З усіх питань з насінництва та розсадництва звертайтеся до відділу контролю у сфері насінництва, розсадництва та якості зерна управління фітосанітарної безпеки Головного управління Держпродспоживслужби в Запорізькій області, тел. 239-73-20.
