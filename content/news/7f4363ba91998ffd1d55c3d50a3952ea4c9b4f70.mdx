---
title: ' Втратила все через війну, але не загубила надію у світле майбутнє'
image: /uploads/photo_2024-08-15_12-54-03.jpg
pubDate: 2024-08-15T09:10:43.416Z
hideNews: false
---

#### Віцепрем’єр-міністерка із питань реінтеграції тимчасово окупованих територій України Ірина Верещук повідомила, що останніми даними в Україні зареєстровано 4,6 млн людей зі статусом ВПО. Широківська громада стала тим місцем, де багато з цих людей знайшли прихисток та залишилися тут жити. У цьому випуску хочемо розповісти вам історію Тетяни Кірілової. Через війну вона була вимушена залишити рідну домівку у Пологах, але зуміла розпочати все з нуля в Миколай-Полі.

«Я переїхала із міста Поліг Запорізької області. Вирішила виїхати, тому що життя стало просто жахіттям: 2 березня було окуповане місто, постійні обстріли, вибухи, обшуки, тортури. А ще відсутність світла, води, їжі, ліків, газу, вже не кажучи про зв'язок. Життя стало просто пеклом. Виїхала разом із сином і племінником, тому що була загроза життю дітей», — ділиться своєю історією пані Тетяна.

Якщо рахувати напряму, то до Поліг від Запоріжжя приблизно 90 кілометрів. Трохи менш як година їзди. Втім, ця відстань під час війни відчувається зовсім по-іншому. І долається за набагато більший час. Наша героїня проїхала 6 блокпостів. І на кожному з них не було повної впевненості виживуть вони чи ні. Іноді доходило до того, що людей оглядали на наявність татуювань з українською символікою.

Але пані Тетяна хоробро винесла цю дорогу та змогла разом з дітьми виїхати до Миколай-Поля, де її чекали рідні.

«Побут був важким через втрату дома, роботи, того життя яке було у мирні часи. Виїжджаючи, я взяла лише трішки дитячих речей і документи. Але в поступовому облаштуванні допомогла Широківська громада, яка надала речі найпершої потреби: харчові продукти, засоби гігієни, подушки, ковдри й т.п.», — поділилася Тетяна.

За словами нашої героїні, найперша проблема з якою вона зіштовхнулася — соціальна ізоляція через втрату зв'язків із родиною та близькими людьми. Наступні проблеми, з якими може зіштовхнутися людина зі статусом ВПО — втрата всіх документів, пошук роботи та житла, фінансова нестабільність і невпевненість у майбутньому.

«Через те, що я все це пройшла: від рішення покинути домівку, до викликів, які трапляються під час облаштування на новому місці, я вирішила, що хочу допомагати іншим людям пройти цей шлях. Саме тому, коли в громаді вирішили створити Раду ВПО, я активно долучилась до процесу і стала головою цієї Ради. Тепер у мене є можливість ефективно допомагати людям, які опинились у схожій з моєю ситуації. Рада займається захистом інтересів ВПО, які проживають на території громади, сприяє адаптації, допомагає релокованому бізнесу та у створенні робочих місць для ВПО. Також Рада налагоджує партнерські зв’язки з різноманітними громадськими організаціями та фондами», — розповідає пані Тетяна.

Кажуть, що найбільше під час душевних переживань та стресу допомагає гарна діяльність, завдяки якій можна відірватися. Здається, пані Тетяна керується саме цією порадою, бо життя в громаді у неї насичене. Окрім головування у Раді ВПО Тетяна також працює. У мирні часи вона була вчителькою в одній з Пологівських шкіл. Зараз вона суміщає цю посаду з викладанням математики та інформатики у Новопетрівській філії Петропільського ліцею.

У Широківській громаді діє Рада ВПО. Що це таке? 

Це консультативно-дорадчий орган, який об’єднує між собою внутрішньо переміщених осіб з проактивною громадянською позицією, відповідними досвідом і знаннями, щоб ефективніше захищати права та інтереси ВПО в регіоні. Така рада діє на добровільних, позапартійних і волонтерських засадах.

Окрім роботи Тетяна також займається спортом - настільним тенісом:

«Нещодавно проходили обласні змагання. Я хотіла виступати від імені Широківської громади, але реєстрували учасників за місцем прописки, тож я захищала честь Полог», - ділиться з нами пані Тетяна

Вже невдовзі Тетяну очікує ще одна подорож. На цього разу в Одесу. Там відбудеться форум “Довгострокові рішення з питань інтеграції ВПО”, на якому наша героїня буде виступати з доповіддю. Це дуже важлива місія — представляти інтереси спільноти ВПО у Широківській громаді.

Як бачите, засумувати просто нема коли. Якщо ти активіст, то і розклад у тебе насичений та сповнений цікавих та важливих подій. А ще пані Тетяна додає:

«Спілкуання з близькими та друзями, піші прогулянки, настільний теніс, шахи, книги — це ті хобі та активності, які допомагають мені відірватися від турбот, зняти емоційну та психологічну напруги».

Наостанок редакція поставила героїні наше традиційне питання — про заповітну мрію:

«Зараз моя найбільша мрія – це завершення війни в нашій країні, щоб цей жахливий час закінчився. Я мрію про те, щоб зустрітися зі своїми рідними, які залишилися в окупації. Щоб кожна дитина могла насолоджуватися дитинством, щоб кожен військовий, який боронить нашу Батьківщину, повернувся до своїх рідних».
