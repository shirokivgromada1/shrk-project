---
title: День дублера в Широківській громаді
image: /uploads/СайтФБ (50).png
templates:
  - category: content/newsCategories/social_sphere.md
    _template: category
pubDate: 2024-04-16T13:03:05.125Z
hideNews: false
---

Широківська громада вирізняється не лише мальовничими краєвидами та гостинністю жителів, але й динамічним розвитком молодіжного руху. Юнаки та дівчата тут не просто мешканці, а рушійна сила змін, що прагнуть до саморозвитку та вдосконалення свого краю.

Сьогодні молодь з усіх населених пунктів громади спробувала свої сили в місцевому самоврядуванні на традиційному Дні дублера. Хтось на день став головою громади Денисом Коротенко, хтось його заступниками, а хтось - журналістами та редакторами!

![](/uploads/8.png)

> «Я одразу обрала для себе на День Дублера посаду голови, бо в майбутньому хочу стати головою! Сьогодні спробувала себе в цій ролі, було багато нарад та засідань за цей час. Особливо було цікаво на нараді з питань безпеки. Там я дізналась як працюють наші поліцейські офіцери», — Вероніка Ярова заміняла голову громади Дениса Коротенка.

![](/uploads/111.png)

Також важливу роль в житті громади відіграють і заступники голови. Декілька підлітків спробували себе в ролі Ольги Ставицької та Марини Юдіної. І ось їхні враження!

> «Це був дуже класний досвід. Сьогодні я дізналась як це насправді складно — бути заступником голови. Весь день проходить в зустрічах, робочих групах, нарадах. Але теми, які ми розглядали на зустрічах мені сподобались, вони пов’язані з соціальною сферою, а я зараз навчаюсь в ЗНУ на соціальній адвокації. В майбутньому я хочу працювати в соціальній сфері, допомагати людям», — Катерина Гіза заміняла заступницю голови Ольгу Ставицьку.

![](/uploads/131.png)

> «Цей день був крутий, емоцій купа! Цей День Дублера був набагато краще, ніж минулого разу. За той, час, що ми провели з Ольгою Сергіївною, я дізналась що у нас в громаді почали активну роботу з ветеранами, розробили відповідну програму для взаємодії та допомоги — цей момент був для мене найцікавішим за цей день. Поки я ще думаю ким я хочу стати. У мене є декілька варіантів: піти вчитись на медсестру, щоб в майбутньому стати косметологом, або піти вчитись на ветеринара, в поліцію або ДСНС», — Надія Васильєва заміняла заступницю голови Ольгу Ставицьку.

![](/uploads/2.png)

> «Сьогодні я отримав багато нової інформації та завів багато нових знайомств. Одне з них — з моєю наставницею Мариною Дмитрівною. Разом ми обговорили дуже багато питань зі сфери фінансів, я дізнався про економію коштів. Зараз я навчаюсь у дев’ятому класі, але в майбутньому хочу стати працівником ДСНС, рятувати життя. А зараз я активно займаюсь різними видами спорту: футбол, волейбол, баскетбол», — Марк Шурман заміняв заступницю голови з економічної сфери Марину Юдіну.

Ольга Ставицька також приємно вражена сьогоднішнім днем.

> «Це вже не перший раз ми проводимо День дублера. Мені дуже важливо, щоб діти знайомилися з різними професіями. Я розумію, що не всі вони оберуть ті професії, які вони спробували сьогодні, проте я дуже радію, якщо діти скажуть «Я от спробував себе, а мені не сподобалось», а коли кажуть «Мені так сподобалось, як ви тут працюєте» — взагалі супер! Головне, щоб вони знайшли свою професію відповідно до  своїх вподобань!» — розповіла Ольга Ставицька.

Фахівці КУ «Центр соціальних послуг» роблять усе, щоб найменш захищені верстви населення мали все, чого вони потребують. Це дійсно благородна справа. І спробувала свої сили в ролі директора цієї комунальної установи Домініка Горбуша:

> «Я сьогодні на посаді директорки «Центру соціальних послуг» вирішувала проблему з шифером. Вчора в області була серйозна негода, сильний ураган, тому в деяких домогосподарствах та будівлях постраждали дахи. Тому ми з Дмитром Олександровичем надавали матеріали для ремонту постраждалим. Зараз я навчаюсь в Запорізькому коледжі на готельно-ресторанному бізнесі. Моя маленька мрія: в майбутньому, коли звільнять Крим, відкрити в Севастополі готель», — Домініка Гаркуша, дублер Дмитра Лук’яненка.

На плечах КУ «Агенція розвитку Широківської громади» велика відповідальність. Саме ці люди роблять так, щоб громада була сучасною та крутою. Денис Пушкін, житель Відрадного, на день став директором Агенції.

> «Я вчусь на вчителя інформатики, живу у Відрадному та перебуваю у комісії  з питань розвитку молоді та волонтерства Молодіжної Ради Широківської громади. В Раді ми зараз працюємо над проєктом для UPSHIFT зі створення подкастів. Це буде формат ток-шоу, де наша молодь буде розмовляти з нашими депутатами та працівниками ОМС про питання, які цікавлять жителів. На цю  тему ми якраз і говорили у «Агенції розвитку» — де брати гранти на втілення своїх проєктів, як писати проєктні заявки», — Денис Пушкін дублер директорки КУ «Агенція розвитку Широківської громади» Юлії Носкової.

Оскаржувати верховенство права — немає сенсу. Всі ми повинні дотримуватися Законів України. За цим уважно слідкують фахівці юридичного відділу.

> «Сьогоднішній день мені дуже сподобався, мені багато чого розповіли про юриспруденцію та навіть допомогли вирішити особисті юридичні питання, які ми обговорили по ходу мого стажування. Мені точно знадобиться ця інформація, бо в майбутньому я планую стати юристом або суддею», — Аліна Медведєва заміняла начальницю юридичного відділу Жанну Литвиненко.

![](/uploads/7.png)

Звичайно, що старости округів Широківської громади роблять титанічну роботу, щоб підтримувати жителів наших сіл. Чи важка це робота? Своїми враженнями поділилася Єлизавета Кудла.

> «Я живу у Володимировському окрузі, у Дніпрельстані. Навчаюсь у Володимирівському ліцеї «Успіх». Сьогодні на Дні Дублера в ролі старости я об’їздила весь округ. Нещодавно була негода, тому ми з Леонідом зафіксували пошкодження та викликали всі необхідні служби для їх усунення. Також була на одному з агропідприємств, познайомилась з документообігом старост. Було дуже цікаво, мені дуже сподобалось! Найцікавіше було побачити кабінет голови громади», — Єлизавета Кудла заміняла старосту Володимирівського округу Леоніда Стукало

Сьогоднішній день дійсно багатий на події та враження. Команда Широківської громади вдячна всім, хто став частиною цього маленького свята. Поспілкувавшись з нашою молоддю, ми з впевненістю можемо сказати — майбутнє в надійних руках!

Цей захід відбувся у рамках програми з профорієнтації та розвитку життєво важливих компетенцій «Стань успішним в громаді». Завдяки їй, молодь має змогу взяти участь у різних цікавих проєктах.
