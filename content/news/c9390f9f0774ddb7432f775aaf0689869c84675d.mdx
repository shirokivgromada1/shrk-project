---
title: >-
  Запорізька обласна державна адміністрація нагородила відзнаками лікарів
  Клініки «Сімейний лікар» 
image: /uploads/1728839.png
pubDate: 2024-08-07T10:53:49.622Z
hideNews: false
---

### Важко переоцінити роботу наших лікарів. За більш ніж два роки від початку повномасштабного вторгнення у спеціалістів Клініки «Сімейний лікар Широківської громади» роботи побільшало. Втім, це не стає на заваді професійного виконання їхніх обов’язків. І саме за здобутки в своїй роботі, Запорізька обласна державна адміністрація відзначила наших лікарів — кардиологиню Тетяну Свисенко та психіатра Романа Ситаленка.

![](/uploads/20481912.png)

«За що отримали подяку? Ну, мабуть, працюємо багато та якісно», — так відповіла на питання кореспондента пані Тетяна. 

Тетяна Свисенко вже 44 роки в лікарській справі. Жінка так і каже: «Мені мабуть ніхто і не повірить, але у мене лише один запис у трудовій книжці». За цей час сталося стільки всього. Тетяна навіть застала створення та розвиток Клініки «Сімейний лікар Широківської громади».

Кардіологиня каже, що вік у неї зараз такий, що варто було б піти на пенсію, втім, у неї ще повно сил та бажання допомагати людям. Це саме те місце, де вона відчуває себе комфортно. Мабуть, найкращим показником якості роботи Тетяни є те, що до неї вишукуються цілі черги на прийом. 

«Можна сказати, що я вже на пенсії. Але я не хочу йти, сили ще є, та і мої пацієнти не хочуть, щоб я йшла. Незважаючи ні на що, я йду в ногу із часом та розвитком. Постійно відвідую лекції, спостерігаю за новинками в сфері медицини. Бо якщо ти не розвиваєшся, то ти вже не лікар. Хочу сказати, що у нас в країні дуже сильна та професійна спільнота кардіологів», — коментує лікарка. 

![](/uploads/19352730.png)

Початок повномасштабної війни змінив багато життів. Зміни не оминули і професІйне життя пані Тетяни. За її словами, зараз роботи стало набагато більше. На прийомах побільшало не тільки цивільних пацієнтів, але й військових. Пані Тетяна не втрачає зручної можливості і питає хлопців-оборонців чи є у них якісь потреби, з якими вона могла б допомогти. Зазвичай це якісь прості побутові речі: 

«Був випадок: спитала в хлопців що їм потрібно, а вони сказали, що необхідно знайти туалетний папір. Так я після роботи одразу пішла до магазину і просто згребла весь папір, і потім передала хлопцям», — пригадує Тетяна. 

Також вона не забуває і донатити. Жоден великий збір не проходить повз пані Тетяну. 

Питання ментального здоров’я під час війни постало дуже гостро. Стан постійного стресу став вже дуже знайомим для кожного українця. Настільки знайомим, що ми звикли не придавати великого значення дрібним негативним наслідками такого стану. А слідкувати за наслідками потрібно, бо якщо не приділяти належну увагу психічному стану, то він може призвести до інших серйозних захворювань. Так вважає і Роман Сіталенко — лікар-психіатр Клініки «Сімейний лікар», який також отримав відзнаку від ЗОВА.

![](/uploads/1829303.png) 

Пан Роман також є важливою частиною команди Клініки, бо так само як і Тетяна Свисенко стояв у витоків створення медичного закладу Клініка «Сімейний лікар», адже працює він тут вже більше 20 років. 

При першій зустрічі кореспондента з Романом на чоловіка очікувало питання: за що він, на його думку, отримав цю відзнаку?


«Мабуть гарно виконуємо свої обов’язки», — відповів лікар. 

В обов’язки Романа Сіталенка, як лікаря-психіатра, входить допомога пацієнтам у підтримці ментального здоров’я. А воно в  наш час піддається постійним випробуванням — ми живемо в часи постійного стресу, побільшало людей, яких безпосередньо торкнулася війна. 

«Ми нікому не відмовляємо, якщо до нас звертаються. Моя головна задача як лікаря — допомогти. Тому, коли до мене приходять і я бачу, що людина дійсно знаходиться у важкому стані, то спершу я пацієнта стабілізую, а потім за необхідності ми назначаємо подальше лікування», — говорить пан Роман. 

«Спасибі за здоровий сон», «Висловлюємо подяку від нашої бригади» та безліч схожих написів можна побачити на стінах передпокою, коли чекаєш на прийом до Романа Сіталенка. Все це не просто слова вдячності. Як сказав лікар — це своєрідний знак якості та сигнал від військових для своїх побратимів про те, що тут їм можуть допомогти, тож можна без сумнівів звертатись за допомогою.

![](/uploads/2174830.png)

Ось такі вони, лікарі Клініки «Сімейний лікар Широківської громади» — професійні, завзяті, віддані своїй справі до кінця. Тисячі жителів нашої громади, а також суміжних районів Запоріжжя, звертаються за послугами до Клініки, а наші лікарі радо приймають і допомагають їм. 

А ми принагідно нагадуємо: якщо у вас виникла потреба у медичній допомозі — ви можете звернутися до Клініки «Сімейний лікар Широківської громади» за номерами телефонів: 

* +38 (099) 188-80-03;
* +38 (073) 188-80-03;
* +38 (096) 188-80-03.
*



