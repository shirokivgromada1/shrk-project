---
title: КУРС НА РОЗВИТОК З ГО ЗА РОЗВИТОК»
pubDate: 2024-08-22T10:20:19.454Z
hideNews: false
---

#### Громадські організації — це об’єднання для людей. Одні люди мають змогу долучатись до них, щоб реалізовувати своє бажання бути корисним, втілювати в життя важливі ініціативи. Інші ж звертаються до цих організацій за допомогою, підтримкою та розумінням. Як добре, що і в Широківській громаді є таке об’єднання — громадська організація “За розвиток”. Історія створення ГО, як її команда зустріла перші дні повномасштабного вторгнення і які плани має на майбутнє розповів її голова — Дмитро Лук’яненко&#xA;&#xA;Коли та за яких обставин утворилась ГО «За розвиток»?

Громадська організація «За розвиток» утворилась у лютому 2021 року. Хоча ідея про створення подібного об’єднання з'явилась трохи раніше. Але саме три роки тому нарешті вдалось запустити цю ініціативу разом з п’ятьма активними жителями громади. Разом зібрались люди, які вже давно будували діалог з місцевою владою щодо власних ідей та пропозицій соціальної спрямованості, які вони хотіли втілити на території громади. 

![](/uploads/134.jpg)

Хто входить до активу громадської організації?

Як я вже і казав, все почалось з п’яти активістів. Одразу, як ми розпочали роботу, я був обраний головою правління громадської організації. Свій досвід у реалізації соціальних проєктів разом з однодумцями я направив на розбудову ГО, пошук інших зацікавлених у наших ідеях жителів. Тож зараз наша громадська організація налічує близько 60 учасників, залучених в ініціативах різної тематичної спрямованості. 

Ми завжди в пошуку активних та діяльних жителів. Приєднатись до громадської організації «За Розвиток» може кожен охочий житель Широківської громади, який досягнув 16 років. Для цього достатньо написати заяву на моє ім’я.

А є ще якісь вимоги до учасників окрім бажання долучитись?

Нам важливо, щоб людина була ініціативною, мала свої пропозиції щодо покращення життя в громаді, у нас були спільні цінності. До нас приєднуються ті, хто готовий допомагати своїм односельцям. Це дуже важливо, бо в середовищі людей, об’єднаних спільною ідеєю вдається працювати проактивно, розвивати громадянську відповідальність та активізм серед жителів.

Наприклад, діяльність нашої громадської організації дала поштовх до створення ще одного важливого об’єднання. Активні жительки громади, з якими ми співпрацювали, об’єднались в окрему ініціативу «Клуб успішних пані». Учасниці активізують жіночий рух у громаді, підвищують обізнаність про жіноче лідерство, влаштовують благодійні заходи зі збору коштів військовим, шукають проєктні можливості для розвитку жінок громади. 

![](</uploads/photo1719818567 (1).jpg>)

Які саме ресурси акумулює ваша громадська організація?

Перш за все, ми співпрацюємо з усіма підрозділами сільської ради та комунальними установами. Це допомагає краще розуміти потреби жителів, галузі, в яких ми можемо бути корисними. Наша пріоритетна діяльність — фандрейзинг та пошук проєктних можливостей, залучення коштів на ініціативи, які будуть втілюватись у громаді. Разом з КУ “Агенція розвитку” ми шукаємо донорів, готуємо проєктні заявки. 

Окрім цього, наша ГО співпрацює з більш ніж 30 благодійними організаціями та фондами. До найбільших наших партнерів належать: БФ Менонітський центр, БФ «Посмішка UA», ГО «Міський центр допомоги», ГО «10 квітня», Український католицький університет, HEKS EPER, MH4U, ГО «ІСАР Єднання», ГО «Відродження», «ВОНА хаб».

Як повномасштабне вторгнення вплинуло на роботу ГО?

Згадуючи перші дні повномасштабного вторгнення я хочу ще раз подякувати нашій команді. В умовах повної невизначеності та шоку кожен з нас зібрався і став до роботи. А її було дуже багато. Майже одразу до Широківської громади почали прибувати перші вимушено переміщені люди, які потребували гуманітарної допомоги, інформації, допомоги у розміщенні. Місцеве населення також перебувало у неспокої.

Перш за все, за ініціативи голови громади Дениса Коротенка, був створений гуманітарний штаб. У співпраці з хабом ми займались сортуванням та роздачею гуманітарної допомоги, яку надавали нам наші партнерські фонди та благодійні організації. Іноді працювати доводилось цілодобово і не в найбезпечніших умовах. Одного разу ми закінчили вантаж гуманітарної допомоги зі складу за лічені хвилини до того, як поруч з цим місцем відбувся обстріл.

Тож, відповідаючи на ваше питання можу з упевненістю сказати, що досвід роботи в перші місяці повномасштабного вторгнення точно зробив нас сильнішими. Тепер навряд чи існує такий виклик, який би не виявився нам по силах.
![](/uploads/photo1719818567.jpg)


На якій діяльності зараз зосереджена громадська організація?

Сьогодні специфіка нашої діяльності дуже розлога і направлена на покращення умов життя та розвитку жителів Широківської громади. З цією метою наша команда у постійному пошуку проєктів та можливостей серед наших партнерів. 
Взагалі першим проєктом у 2021 році для  ГО стало партнерство з Німецьким товариством міжнародного співробітництва GIZ. Це була серія тренінгів з психоемоційного розвантаження для соціальних та медичних працівників. 

З початком повномасштабного вторгнення ми зрозуміли наскільки тематика психологічної підтримки жителів зараз актуальна та на часі, тому окрему увагу приділили розвитку цього напрямку. Разом з БФ «Посмішка UA» ми відкрили у громаді три центри психосоціальної підтримки. Всі послуги в цих центрах надаються жителям безкоштовно.
Також у квітні наша громадська організація разом із Широківською громадою взяли участь в проєкті Міністерства соціальної політики України «Програма життєстійкості»  як частини Всеукраїнської програми ментального здоров’я «Ти як?» Першої леді Олени Зеленської. Згідно з цією ініціативою на території громади відкрився Центр життєстійкості. Всі послуги з психосоціальної підтримки людей у цьому центрі надаються фахівцями ГО «За Розвиток».

Ще один не менш важливий напрямок нашої діяльності — підвищення економічної спроможності населення громади. Завдяки нашій діяльності вже близько 30 жителів громади зареєстрували ФОП та ведуть підприємницьку діяльність, наповнюють бюджет громади своїми податками.

Які плани на майбутнє у команди громадської організації «За Розвиток»?

Йде вже третій рік повномасштабного вторгнення. За цей час вже встигла сформуватись окрема верства населення, яка потребує допомоги — наші ветерани та ветеранки. Їм також потрібна допомога в наданні соціальних послуг, психологічної підтримки, соціальної адаптації. Саме тому, в співпраці з громадою ми будемо розвивати можливості підтримки наших захисників та захисниць, які повертаються до цивільного життя. По цьому напрямку в нас вже впроваджуються спільні проєкти з MH4U та ІСАР «Єднання», які покликані покращити стан ментального здоров’я наших ветеранів та ветеранок.

Також окрему увагу приділятимемо молодіжному руху у громаді та підтримці молоді, а також підтримці жіночого руху, збільшенні обізнаності про гендерну рівність на території громади. Завдяки співпраці з «Клубом успішних пані» ми бачимо, що жіноча частина населення громади дуже зацікавлена в розвитку цього напрямку.


Яка основна мета роботи ГО «За Розвиток»?

Відповідь на це питання криється у нашій назві. На початку наша організація була маленьким осередком активістів, які хотіли бачити Широківську громаду місцем можливостей та розвитку для її жителів. І ось вже три роки ми поступово маленькими кроками, але рухаємося до втілення цієї ідеї. Росте наша команда, ростуть наші можливості, а значить росте і наша спроможність втілювати на території громади більше проєктів, спрямованих на розвиток нашої спільноти.




