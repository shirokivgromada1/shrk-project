---
title: ПІДБИВАЄМО ПІДСУМКИ 2023 РОКУ ТА БУДУЄМО ПЛАНИ НА 2024
image: /uploads/СайтФБ (3).png
pubDate: 2024-01-05T08:19:42.591Z
hideNews: false
---

Попередні два роки для всієї України минули у повній невизначеності, спільній праці та вірі, що ми обов’язково переможемо свого ворога. Ця боротьба продовжиться і в прийдешньому 2024 році. Що буде робити громада та що вже зроблено для того, щоб наші мешканці мали змогу жити в гідних умовах, працювати, допомагати нашим захисникам та разом підтримувати фронт розкажуть заступники сільського голови Широківської громади

![](</uploads/Ольга Ставицька.PNG>)

**Ольга Ставицька**

Вітаю всіх мешканців Широківської громади з Різдвом Христовим і всіма зимовими святами! 

Кінець року — гарний час, щоб підбити підсумки та почати будувати плани на наступний рік. 

У цьому році в Широківській громаді було багато зроблено для молоді. Я особисто спілкувалася з нашими юними жителями, проводила тренінги, організовувала різні інтерактиви, гарно і корисно у нас минув День Дублера. Окрім цього ми нарешті знайшли молодіжну працівницю та відновили роботу Молодіжної Ради. Завдяки підтримці голови громади, «Клубу успішних пані» і ГО «За Розвиток» молодь їздила обмінюватись досвідом у Львів. Наприкінці року вони проявили ініціативу та зголосились самостійно організувати Різдвяний ярмарок. У 2024 році я планую продовжити цю роботу, розвивати програму для молоді «Стань успішним в громаді — профорієнтація і розвиток життєво важливих компетенцій». 

Я вдячна кожній громадській організації  і благодійному фонду, які співпрацюють з нами. Ваша допомога безцінна. В наступному році планую розвивати співпрацю з усіма корисними нам організаціями.

Пишаюсь, що наприкінці грудня вдалось прийняти Програму розвитку ментального здоровʼя громади. Нам всім наразі треба турбуватись про наш емоційний стан і психічне здоровʼя. В цьому році завдяки допомозі донорів були створені центри психосоціальної підтримки майже при кожному центрі дозвілля громади. По цьому напрямку плідно працювали з ветеранами та їх родинами. В майбутньому році ми плануємо організувати системну роботу з ними, а також сприяти організації комплексної психологічної служби.

Моя сила — наша команда. Пишаюсь кожним, з ким я працюю. Тому хочеться якомога більше приділяти увагу мотивації команди і їхній психологічній підтримці, запобіганню психоемоційному вигоранню. 

У 2024 році окрему увагу також приділимо сімейним формам виховання. На жаль, поки у нас в громаді не створені ні патронатні родини, ні дитячі будинки сімейного типу. Багато що залежить від активності самих мешканців, бо з боку служби у справах дітей ми цю підтримку забезпечуємо. Тож над цим також будемо працювати. 

Вже два роки у Широківській громаді діє «Клуб успішних пані», який я очолюю. Мені дуже подобається цей напрямок. Це волонтерська діяльність, але вона дуже надихає. Розвиток і вихід клубу на міжнародний рівень — в планах 2024 року. 

Хочу, щоб в 2024 році ми, незважаючи ні на що, приділяли увагу власному розвитку. На цю тему я провела протягом року багато тренінгів і якщо хоч у когось після них життя трохи зміниться на краще — буду рада. На 2024 особисто я для себе поставила челендж — підняти рівень англійської з В1 до В2. І спонукаю всіх — і молодь, і «Клуб успішних пані», і всіх мешканців вчити англійську мову. 

Бажаю всім цінувати родину, країну, оточення, і все те, що дає нам Бог. І влаштовувати собі невеличкі радощі!

![](</uploads/Дмитро Свіркін.PNG>)

Дмитро Свіркін

Впродовж 2022-23 років населення Широківської громади побільшало майже вдвічі. Тож, на цей період однією з задач для нас постало модернізація інфраструктури громади та створення належних умов для проживання на її території більш ніж 20 000 мешканців. 

В першу чергу зосередились на поточних та капітальних ремонтах будівель, які призначаються для проживання внутрішньо переміщених осіб. Такі об’єкти знаходяться у Миколай-Полі та Дніпрельстані. 

Також, для забезпечення своєчасного медичного сервісу, для жителів громади значна увага була приділена завершенню ремонтних робіт у закладах охорони здоров’я, які були розпочаті у минулих роках. У 2023-му році, за власні кошти, громада завершила ремонт амбулаторії на Сонячному, наразі триває підключення до комунальних мереж міста. Вже увійшла в експлуатацію відремонтована амбулаторія у Відрадному. Окремий проєкт був реалізований на території Клініки «Сімейний лікар Широківської громади» – завершено будівництво модульної лікарні за рахунок грантових коштів. 

У зв’язку зі збільшенням кількості вимушених переселенців та кількості автотранспорту, яка рухається транзитом через громаду, збільшилось навантаження на об’єкти інфраструктури, тож були проведені роботи з приведення у належний технічний стан дорожнього покриття. З аналогічних причин ми привели у відповідні належні санітарні норми території біля сміттєвих баків, зупинкових комплексів та дитячих майданчиків. 

Одним з наймасштабніших проєктів 2023 року стала реконструкція північного групового водогону. Введення цього проєкту в експлуатацію дозволить радикально підвищити якість послуг у сфері водопостачання мешканцям громади. На сьогодні роботи виконані на 70%. Тож у 2024 році плануємо завершити цей проєкт. Загалом питання розбудови системи водопостачання на території громади стане одним з найбільш актуальних у нашій роботі. 

Окрім водопостачання, під час планування робіт на 2024 рік, ми також приділили окрему увагу термомодернізації та подальшому облаштуванню укриттів у закладах освіти.

Те, що 2024 рік ми зустрічаємо, будуючи плани на майбутнє — це велика заслуга наших захисників. Тож свою роботу ми будуємо з розрахунку на те, щоб наш основний вектор уваги залишався на допомозі військовим, а Широківська громада стала міцним економічним тилом та давала змогу нашим мешканцям жити та працювати у належних умовах, мати змогу також робити свій вклад у підтримку фронту.

![](</uploads/Марина Юдіна.PNG>)

Марина Юдіна

Отже, за підсумками 2023 року місцевий бюджет Широківської громади планує отримати 99% надходжень від уточнених річних планових показників. 

Найбільше надходжень, а саме 89,6%, до загального фонду місцевого бюджету надійде у вигляді податку на доходи фізичних осіб. 

Другим за величиною надходженням є єдиний податок, який платять підприємці. Його частка в загальному обсязі становить 6,8%. Також варто зауважити, що частка акцизного податку складає 1,8%, а податку на майно 1,2%.

Пріоритетним напрямком у виконанні місцевого бюджету у 2023 році для Широківської громади стала підтримка Сил оборони України. Також ми зосередились на облаштуванні місць тимчасового проживаннявнутрішньо переміщених осіб, проведенні розрахунків за спожиті енергоносії та комунальні послуги, виплаті соціального спрямування, розвитку галузі охорони здоров’я, своєчасній виплаті заробітної плати, утриманні доріг та дорожньої інфраструктури, проведенні ремонтних робіт об’єктів критичної інфраструктури.

Попри всі виклики сьогодення наразі сформовано проєкт місцевого бюджету на 2024 рік. Формування проєкту бюджету громади, як і України в цілому, здійснюється в умовах воєнного стану. Така ситуація вносить свої особливості у складання місцевих бюджетів, які формуються в режимі реального часу в умовах високого ступеня непередбачуваності та законодавчої невизначеності. Втім усі учасники бюджетного процесу активно включилися в роботу по формуванню показників до проєкту бюджету наступного року.

У результаті спільної роботи ми визначили основну мету місцевого бюджету на 2024 рік — підтримання соціально-економічної ситуації в громаді на рівні, який не знижує соціальні гарантії в умовах війни.

Показники дохідної частини місцевого бюджету громади розроблені на базі основних прогнозних макропоказників економічного і соціального розвитку України, які враховують дію правового режиму воєнного стану із застосуванням чинних норм податкового законодавства.

Головними напрямками за видатками залишаються: соціальний захист і соціальне забезпечення; підтримка внутрішньо переміщених осіб; утримання бюджетних установ галузей освіти, медицини, культури (виплата заробітної плати та комунальних послуг); благоустрій та санітарне утримання територій.

Тому нагадую, що в цей нелегкий для нашої держави час кожен має пам’ятати, що під час війни сплата податків — це також один із патріотичних вчинків. Саме завдяки своєчасному виконанню платниками податкових зобов’язань відбувається не лише захист територіальної цілісності нашої країни, а й забезпечується її фінансова стабільність.

![](</uploads/Олександр Бондар.PNG>)

Олександр Бондар

Що таке безпека в громаді? Безпека — це не лише низький рівень злочинності, але й належний благоустрій, екологія, розвинена безпекова інфраструктура, захист прав людини тощо. Крім цього, безпечна громада має бути толерантною та інклюзивною.

Головною метою нашої безпекової роботи у 2023 році стала турбота про мешканців наших сіл, забезпечення безпеки та правопорядку, охорони праці на підприємствах усіх форм власності, екологічної безпеки та благоустрою на території населених пунктів громади.

Основною перспективою участі місцевого самоврядування у забезпеченні безпеки в територіальних громадах у 2023 стало проєктування Центру безпеки. У створення Центру безпеки громади закладено комплексний підхід — у такому Центрі буде розміщено пожежне депо, кабінет дільничного офіцера поліції, за необхідності: фельдшерсько-акушерський пункт. Відкриття такого центру безпеки допоможе більш ефективно та комплексно розвʼязувати питання захисту населення від небезпек та сприятиме налагодженню тісної взаємодії між оперативними службами й жителями громади. Будівництво Центру розпочато в селі Петропіль і стане одним з наших пріоритетів у 2024 році.

Окрім цього, плани на наступний рік з питань безпеки були описані у цілій низці Програм, які було затверджено депутатами на сесіях.

В поточному ж році були сплановані та розроблені проєкти систем звукового та голосового оповіщення, відеонагляду по всій території громади.

Також у 2023 році ми активно будували діалог між поліцейськими офіцерами громади, підрозділами ГУНП, відділом поліції №6, керівниками громади, структурними підрозділами, службами та відділами Широківської громади, а також депутатським корпусом сільської ради та місцевими жителями населених пунктів. Спільні наради та сесії проводились з метою підняття ефективності та якості роботи поліцейських офіцерів.

Ще з 2022 року, з моменту повномасштабного вторгнення, керівництво громади постійно відстежує ситуацію, та активно співпрацює з органами влади та військовими в частині ефективної оборони держави. З початком дії воєнного стану Широківська громада активно допомагає українській армії фінансами, товарами, медикаментами, технікою, транспортними засобами, одягом, військовою амуніцією, харчовими продуктами тощо. Підтримувати захисників плануємо і у прийдешньому році.

Широківською сільською радою приділяється значна увага екологічним питанням та дотриманню правил благоустрою та екологічних норм на території громади. У цій сфері продовжимо контроль у сфері благоустрою населених пунктів громади, спрямований на забезпечення дотримання всіма органами державної влади, органами місцевого самоврядування, підприємствами, установами, організаціями незалежно від форм власності та підпорядкування, а також громадянами, відповідно до вимог Закону України «Про благоустрій населених пунктів», Правил благоустрою території населеного пункту та інших нормативно-правових актів.

Також відповідно до Закону України «Про державний контроль за використанням та охороною земель» розширено повноваження сільської ради у сфері охорони та раціонального використання земель громади.

Виконавчі органи сільських, селищних, міських рад продовжують реалізацію функції державного контролю за використанням та охороною земель через державних інспекторів з державного контролю за використанням та охороною земель відповідних рад.

Організація безпеки в громаді — це компетенція місцевих органів влади та органів правопорядку. Але долучитись до цього важливого процесу може кожен!
