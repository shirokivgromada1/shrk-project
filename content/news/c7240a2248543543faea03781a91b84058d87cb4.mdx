---
title: "Сергій Аніченко \U0001F56F"
image: /uploads/Аніченко1.png
pubDate: 2024-09-20T07:58:30.186Z
hideNews: true
---

Відлетів на Небеса уродженець села Миколай-Поле Сергій Аніченко 1976 року народження. 

Сергію, жити б і жити тобі... Закінчив школу у рідному селі, потім отримав освіту в ПТУ-31 міста Запоріжжя, вивчився на маляра-штукатура. Згодом – робота на підприємстві, в школі, нестримна допомога кожному з односельців. 

Золоті руки... Безліч гектарів рідної землі, оброблених тобою в селі. Безліч відремонтованого обладнання. Сотні відремонтованих будинків та об'єктів. Як же гармонійно талант поєднався з добрим серцем – нікому і ніколи не відмовив у допомозі. Герой мирного життя: працьовитий, чуйний, добрий, талановитий. Майстер на всі руки. На жаль, це все лишилось в минулому, мирному житті... 

Але є ще одна якість, без якої характеристика Сергія була б незавершеною... Віра у Правду та Справедливість, жага до їх пошуку. 

До останнього боронив Фортецю Бахмут, лишаючись вірним собі, рідним, присязі та Україні. Там і зустрів смерть 31 січня 2023 року, не зрадивши бойовому обов'язку. Невимовний біль... Низький уклін, Герою! Легкого польоту Тобі... Співчуття рідним, близьким. Спочивай, Сергію. 

Пам'ятаймо ту ціну, якою щодня Україна живе та продовжує стояти! Вистоїть і надалі! Цьому ми і присвятимо наше подальше життя. Бо МУСИМО. Слава Україні! Герою Слава!





